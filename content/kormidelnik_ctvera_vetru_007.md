---
title: Ostrov Reno
contentType: prose
---

_Naslouchej pozorně jen tomu hlasu,  
jenž mluví beze zvuku._

— Staroindická moudrost

### Jeden chybí

  

Poručík stál u pravého boku clipperu a zamyšleně se díval na zapadající slunce. Oceán majestátně podřimoval. V zlatém světle způli zakrytého rudého kotouče se nad zamženou čárou obzoru zvedal opar. Oceán rychle vsával ohnivou kouli, která se podobala obrovské kapce roztaveného kovu a napínala od svého zářivého kruhu až k lodi široký odraz světla, lesklý jako pruh nazlátlých šupin.

Paprsků bylo stále méně, pohasínaly, sotva se dotkly vody i jak se kotouč měnil v úzký rudý vrchlík. Za poručíkovými zády nehlučně rostly stíny až k nadhlavníku. Vzduchem zavanul chlad. Světla stožárů se odrazila ve vodě rejdy, černé jako ztuhlý dehet, a Jižní kříž se rozsypal po sametovém nebi jako velké, zářivé brilianty. Bledá dálava obzoru se smršťovala a poručíkovi v té chvíli připadalo, že se dívá nepatrnou skulinkou z pootevřené tmavé krabičky. Poslední paprsek se váhavě kmitl obzorem, křečovitě vzplál a zhasl.

Poručík si zapálil cigaretu, pečlivě si zapnul blůzu a obrátil se k ostrovu. Tma zkracovala vzdálenosti. Zdálo se, že černý masiv pobřeží je na dosah ruky. Jako by se loď tiskla ke skalám, skrytým tmou, ačkoli Clipper byl ve skutečnosti nejméně jeden kabelt od břehu. Noční vítr přinášel z ostrova dusnou, kořenitou vůni pobřežních houštin. Bylo tam hluboké ticho a poručíka bezděky napadlo, že ostrov je obydlen tisíci neznámých, lstivých nepřátel, kteří pod rouškou tmy pozorují loď, aby ji ve vhodném okamžiku přepadli, pobili posádku a s radostným řevem porušili přímořské ticho.

Představil si pořádný zástup divochů, aspoň dvě stě lidí, v duchu je přivítal dvojnásobnou kartáčovou salvou, a hned také zalitoval, že místo pirátů sídlí na ostrově jenom opice, ovšem v takovém množství, že by to stačilo pro všechny evropské zvěřince. A opicím se vojenské zbraně vyhýbají. Není tam ani jediný zpustlý loupežník, který by byl s to zabít někoho z pěti námořníků, vyslaných před třemi hodinami pro vodu. Ale člun se opravdu dlouho nevracel. Krčmy tam nejsou a ústí řeky je blízko břehu.

„Chlapi si ale dávají na čas,“ zamumlal poručík.

Oceán lehce vzdychal. K důstojníkovi se blížily těžké, pádné kroky. Zastavila se před ním tmavá nahrbená postava lodníka. Slabý odlesk lucerny ozářil vrásčitý obličej s jemnými bezvousými rty. Lodník si tiše odkašlal a nevrle řekl:

„Naši se nevracejí.“

„Ano. Vy byste o tom měl vědět víc než já,“ chladně odpověděl poručík. „Už jsou tam čtyři hodiny. Co tomu říkáte, pane lodníku?“

Lodník chvilku rozpačitě žvýkal, pak vyplivl žvanec tabáku. Byl toho názoru, že se člověk nikdy nemá rozčilovat předčasně. Poručík se netrpělivě zeptal:

„Tak co tedy?“

„Přijedou,“ řekl lodník. „Přece nebudou spát na ostrově. Nejsou tam ženské.“

„Nejsou tam ženské, to je úžasné. Ale co když se utopili?“

„Pět chlapů, pane poručíku?“

„Třeba pět. A nezapomeňte, že je tam taky zvěř.“

„Pět pušek,“ zadrmolil lodník, „to je špás pro zvěř… smutný špás… ano…“

Obrátil hlavu a naslouchal. Jeho obličej vyjadřoval otázku: Že by? Ano… opravdu… je to možné… snad…

Tmavé stíny stěhů a stožárních táhel křížem padaly na palubu. Voda byla černá. Svět byl skryt v neproniknutelné temnotě. Loď se v ní stápěla – ztracená, maličká, mlčelivá.

„Co tam slyšíte?“ zeptal se důstojník. „Příště si radši dejte pozor a na takovou věc posílejte vojáky, a ne pobudy. Co?“

„Vesla,“ krátce odpověděl lodník a svraštil obočí. „Poslechněte si,“ dodal po chvilce. „To je Bull. A teď zabral ten darebák Runtay. Jakživ se nenaučí veslovat. Buďte klidný, pane poručíku.“

Poručík poslouchal, ale nějaký čas mu ticho vracelo jen slabé šplounání vody v průvlačnících, povrzávání ráhna na vratiplachtě a sípavý dech lodníkův. Pak k němu doletělo vzdálené chvění vzduchu – znělo to, jak by kamení prudce padalo do vody – ale to všechno spíš uhodl, než poznal. Ticho. Lodník ještě chvíli stál nehnutě, pak zamrkal na znamení, že se nemýlil, a narovnal se.

„Jedou!“ procedil a vyplivl tabákové sliny. „Ten mizera Runtay všude hledá holky, na to můžu dát krk. Vysaďte ho na holou skálu a v tu ránu se zamiluje. Do koho? To je právě ta záhada… A tady? Vsadím, že pro něho by se i čert proměnil v ženskou, vážně…“

„Poslyšte, dědo,“ přerušil ho poručík, „vy opravdu něco slyšíte?“

„Já?!“ Lodník se pomalu nadechl a lišácky se usmál. „Představte si, pane poručíku, že tohle mě drží od malička. Na celou míli jsem vždycky slyšel, že někdo jede, i kterým směrem. Mně vždycky břinká v uších celá kapela, i když je nejtišší bezvětří.“

„Ano,“ řekl poručík, „teď mám dojem, že taky něco slyším.“

Z černé tmy se ozývaly rytmické údery vesel, zastřené výkřiky, skřípání havlenek. Člun vplul do odrazu lodních světel. Poručík přistoupil k můstku, naklonil se a zvolal:

„Darebáci!“

Člun dutě narážel do boku clipperu. Námořníci vystupovali jeden po druhém na palubu a obličejem k moři se řadili na zádi.

„Jeden, dva, tři… a… počkat, Matthew, kolik jich bylo?“

„Pět, pane poručíku. To je oříšek!“

„Kde je tedy pátý?“ netrpělivě se zeptal důstojník.

„Pátý?“ řekl námořník z kraje. „Pátý byl Tart.“

Odmlčel se a pak nejistým hlasem vysvětlil:

„Ztratil se… odpusťte, pane poručíku, nalézá se neznámo kde. Není tu.“

Rozhostilo se významné ticho. Námořník chvíli čekal, jako by nenalézal slov, aby vyjádřil svůj podiv, pak rozhodil rukama a dodal:

„Totiž úplně zmizel, jako kdyby se propadnul. Není po něm ani památky, proto jsme se taky tak zdrželi. Runtay říkal, že musíme jet, ale já povídal, že musíme počkat, to přece nejde, Tart nemá loďku… Samozřejmě, vždyť Tart nemá loďku…“

Námořník dobrácky vycenil zuby a podrbal se za uchem. Poručík nervózně pokrčil rameny a pohlédl na lodníka. Mořský vlk zachmuřeně stál, ševelil scvrklými rty a přemítal.

„Počkej,“ řekl poručík unaveně. „Jak mohl zmizet? Kde? Nevzali jste s sebou náhodou rum a neleží tam Tart někde pod stromem?“

Námořník, rozčilený snahou vyložit všechno co nejpřesněji, by ještě dlouho přešlapoval a nabíral do rozložitých prsou noční vzduch, kdyby čiperný Runtay nevysvobodil jeho zmatenou duši z útrap. Energicky mávl rukou a bez zajiknutí vyložil celou událost.

Podle jeho mínění to bylo tak: nikdo si nevšiml, jak se Tart odtrhl od ostatních a odbočil z cesty. Když bylo na čase vrátit se na Clipper, začali mít starost a střelbou dávali znamení. Setmělo se. Jeden z nich začal nadávat. Řekli si tedy, že počkají ještě půl hodiny a pak pojedou.

Poručík stál se zasmušilou tváří, nevěděl, co dělat. Námořníci mlčeli. Lodník vyplivoval tabák a mračil se.

Když se poručík vypravil s večerním hlášením za kapitánem, našel ho u pasiánsu. Ve šlích, v rozepnutém límečku a se zpoceným, odulým obličejem se podobal farmáři, kterému brunátní tvář u láhve piva. Před sebou měl bytelný džbán s malou bachratou odlivkou. Co chvíli si nalil, opatrně vysál tekutinu do poslední kapky a pak si olízl prošedivělé černé kníry. Tu a tam se obrátil k poručíkovi, utkvěl na něm roztržitým pohledem červených králičích očí a znova se vracel ke kartám.

„Spodek nalevo, dáma napravo, teď potřebuju sedmu. Kam zase zmizela ta sedma, krucinál!“

Hra nevyšla. Kapitán hluboce vydechl, zamíchal karty, napil se a pak se zeptal: „Tak vy říkáte, že ten flákač zmizel! Povězte mi, jak to bylo!“

Poručík vyložil všechno po druhé. Teď už kapitán poslouchal docela jinak, chápal smysl hned z náznaku, nenechal poručíka ani dopovědět, pleskl dlaní po voskovaném ubruse a prohlásil:

„Zítra hned za svítání pošlete šest lidí, ať pročešou celý ostrov. Dostal úžeh. Pochází z jihu?“

„To nevím,“ řekl poručík. „Ostatně…“

„Ovšem,“ přerušil ho kapitán a významně přimhouřil oči, „to je jasné. Seveřani jsou na to náchylní. Za tuhle plavbu to bude desátý. Ale jaké cavyky! Jestli umřel, vzal ho čert, jestli je naživu, tak sto ran provazem!“

Kajuta se zaplnila. Přišel doktor, nadporučík a proviantní. Poručík prohrál ve farau žold na čtvrt roku; vzpomněl si na bílý čepeček matky, které měl poslat peníze, a odešel do své kajuty. Rozpálené dusno v kajutě zahánělo spánek. V hlavě mu teskně šuměla krev, vzrušení přecházelo v chorobné nervové napětí. Vyšel na palubu a dlouho bez jediné myšlenky, v tíživém, malátném okouzlení hleděl na tmavé obrysy břehu, přísného a tajemného jako lidské nitro. Tam někde bloudil Tart – možná, že tam leží mrtvý, se žlutým, zašpičatělým obličejem…

„Všichni umřeme,“ pomyslel si poručík a radostně vydechl, vzpomněl si, že je ještě živ a že se za půl roku vrátí do starých nízkých pokojů, kde za okny šumí kaštany a kde se leskne písek, omytý sluncem.

### Co říká les

  

Když se pět námořníků vylodilo na břeh a rozhodlo se, že dřív, než naplní sudy, rozhýbe si trochu nohy a párkrát si vystřelí po pernaté, oddělil se Tart od ostatních a vydal se nazdařbůh, prodíral se rozkvetlými keři a těšil se jako dítě z nádherných překvapení, která mu nabízel les. Obklopily ho neznámé houštiny, vlídné i divoké. Po namodralých, sytě rudých a hnědých kmenech přebíhal stín jako měňavá lesklá mřížka, stromy zvedaly rozcuchané koruny k obloze a jejich listí hrálo všemi odstíny od syté zeleně až po bledou barvu uschlé trávy. Tento svět neměl pojmenování a Tart jej přijímal mlčky. Pozornýma očima, otevřenýma dokořán, zpytoval jeho plachou krásu. Připadalo mu, že jakýsi rozmarný tvor vystříhal z ohromné zelené tkaniny nekonečné množství zvláštních ornamentů. Světlinami hustě pronikaly těžké paprsky slunce, podobaly se zlatým mečům na zeleném sametu. S pokřikem se tu vznášely tisíce barevných ptáků. Hnědí s malinovou chocholkou, žlutí s modrými křídly, zelení s červenými puntíky, černí s dlouhými fialovými ocásky, opeřenci všech barev se kmitali v houštinách, s křikem poletovali vzduchem a s rámusem poskakovali po větvích. Ti nejmenší vzpláli jako drahokam, když vylétli ze zelené tmy, a pohasli, sotva zmizeli v listí. Tráva se podobala nízkému houští nebo obrovitému mechu, vlnila se všemi směry a skrývala před lidským zrakem život plný tajemství. Zářivé fantastické květy opájely Tarta směsicí vůní. Nejvíc jich bylo na liánách, které se proplétaly v slunečním světle jako rostliny v prozářené vodě. Bílé, hnědé s průzračným žilkovím, matně růžové, modré – unavovaly zrak, dráždily, okouzlovaly.

Tart šel jako opilý, byl omámen vlahým, vonným vzduchem a nevídaným bohatstvím země. Bukové lesy, které znal ze své vlasti, mu ve srovnání s tímto ostrovem připadaly jako olysalá hlava vedle černých kadeří. Zvědavě, se šťastnými rozpaky a s hlavou zakloněnou pozoroval stádo opic. Mávaly ocasy, houpaly se na větvích hlavou dolů, s rámusem a pištěním skákaly se stromu na strom a plašily ptáky. Zvířátka zmizela – Tartovi jednotvárně znělo v uších zpěvavé ticho lesa. Stál, držel prst na spoušti a soustředěně se usmíval. Pak si pomalu a nejasně uvědomil, že cítí na obličeji pohled neznámých očí, povzdechl si a bezděčně se rozhlédl.

Ale po nikom nebylo památky. Právě tak jako před okamžikem mu viselo nad hlavou těžké, živé pletivo zeleně a zastíralo oblohu. Vzduchem poletovali ptáci, na větvích zářily velké, žluté zralé plody, poseté trny. Zadíval se na spleť listí zahnutého jako zubaté číše, měl je na dosah ruky, a všiml si čehosi maličkého, nazelenalého, podobného nezralé švestce. Cítil, že právě zde, ve vzdálenosti tří kroků, se skrývá nějaká napjatá, číhavá síla. Plod se lehce kolébal na neviditelné stopce. Námořník se rozčileně pohnul – nedovedl si vysvětlit neklid, který v něm probouzel právě onen nepatrný plod. Natáhl ruku, ale náhle se zachvěl odporem a rychle ucukl s prsty. Maličký had, lesklý jako rozplavený kov, švihl zploštělou hlavou a pohnul se v listí. Tart se zamračil a udeřil ho hlavní pušky. Plaz tiše zasyčel a spadl do trávy.

Tart uskočil a rozběhl se pryč.

Kdesi v dálce se ozval výstřel, pak druhý, Tartovi kamarádi se asi vážně pustili do lovu. Námořník se v zamyšlení zastavil. Ještě jeden vzdálený výstřel porušil ticho a Tart si náhle uvědomil, že zašel mnohem dál než měl. Bolely ho nohy, trápila ho žízeň, ale zářivé, vzrušující opojení ho pobízelo, nutilo ho jít bez úvah a vysvětlení stále dál a dál. Chvílemi se mu zdálo, že krouží na jednom místě jako ve zvláštním fantastickém tanci, že všechno, co ho obklopuje, žije a dýchá, kdežto on spí v chůzi s očima dokořán, že na světě není ani oceán, ani loď, a že nikdy nežil ve světě lidí, ale odjakživa se toulá zde, naslouchá mámivé hudbě ticha, vlastnímu dechu i hlasu dalekých předtuch, mlhavých jako dětský sen.

V lese se stmívalo stále víc, kmeny houstly, nad Tartovou hlavou se víc a víc splétaly zelené slunečníky, hlasy ptáků utichaly. Bořil se nohama do vysokého koberce. V objetí zšeřelého lesa pluly něžné vidiny, žijící prchavou vteřinou. Vzduchem vířily nespočetné oči těchto bytostí, skrytých před Tartem – kanuly mu na ruce jako slzy květin, třpytily se v zeleném jiskření vážek a mizely – byly zamyšlené, smutně zadumané a něžné jako teskná vzpomínka. V zajetí zármutku a tíživé strnulosti kráčel Tart stále dál.

A nakonec už nebylo kam jít. Octl se v nejopuštěnějších místech, byla tu téměř hluboká tma, která dýchala hnilobou, čpavou vůní tlejících rostlin a vlhkem. Napřáhl ruce – dotýkal se vlahých lodyh cizopasníků, křehkého vaziva listí, malých pružných ostnů. Zalykal se dusnem, rozčilením i únavným, nevysvětlitelným vzrušením. Rozsvítil voskovici a ozářil zelené sklepení. Byl jako v truhle. Ze všech stran naň dotírala zeleň, za ní se matně rýsovaly kmeny stromů, které se mokře leskly.

Odhodil sirku a omráčen tmou vrhl se cestou necestou. Byla to zoufalá šarvátka člověka s lesem, boj touhy s překážkami, bitva živého těla s přilnavou, téměř neschůdnou stěnou. Bral ztečí každý krok, každý pohyb nohou. Do prsou a do obličeje mu vystřelovaly tisíce obrovitých pružin, probodávaly mu pokožku, tloukly ho do rukou, braly ho v zběsilá mlčelivá objetí a srážely ho zpět. Nevědomky, vášnivě, oslepen a udýchán štval se kupředu, zastavoval se, lapal po dechu a znovu jako voják v nepřátelském obklíčení kráčel krok za krokem černou pustinou.

Světlo přišlo náhle, ve chvíli, kdy to vůbec nečekal. Zmučen, ale spokojen si otřel do rukávu poškrábaný, zpocený obličej, napřímil se, otevřel oči, ale trhl sebou a znova je zavřel. Chvěl se nadšením a celou minutu si netroufal zvednout víčka, bál se, že nádhera, která jej obklopuje, je pouze náhodný záblesk pohádky v jeho mysli. Ale silné, palčivé světlo pronikalo řasami jako červená mlha – netrpělivou radostí otevřel oči.

Stál na oválném lesním palouku, pokrytém hustou, šťavnatou zelení. Tráva mu sahala až po pás. Její zářivá, ale měkká barva překvapila Tartův zrak neobyčejnou čistotou, leskem a svěžestí. Asi třicet kroků od něho se táhly skály z tmavě růžové žuly a skrývaly výhled na stromy. Byl to přerušený oblouk a podobal se nepravidelné podkově, jejíž konce byly obráceny k němu. Jejich obrysy nebyly ani masivní, ani těžkopádné. Byly ostré a vzdušné, jako by je něžné prsty uhnětly z načervenalého vosku. Třpytily se kolem smaragdové mýtiny jako korálový náhrdelník na zeleném hedvábí. Nad jejich vrcholky se vznášel duhový opar vodopádů. Prameny vody, jemné jako pavučina, padaly s jednotvárnou hlubokou melodií a visely ve vzduchu, jako by náhle znehybněly.

Bylo jich spousta. Nedaleko plynuly jeden vedle druhého jako nekonečná stříbrná tkanina. Ve skupinách, po dvou, po třech se tiše vrhaly z vlahého kamenitého lože do neviditelné nádrže. Osamělá kaskáda klouzala po stupních s vysokého hřebenu a rozstřikovala průzračné tekuté stříbro. Rovný skleněný pruh se s šuměním rozbíjel o kameny a třpytivá záplava krůpějí stoupala jako kouř. Tropické slunce se odráželo v hrách vod jako milióny zlatých atomů. A tiché, něžné vodopády klesaly stále a stále jako nekonečná perlová obruč.

Tart zhluboka vydechl a zasmál se. Na jeho rozčileném, nadšeném obličeji utkvěl tichý úsměv. Překvapily ho i stromy, které rostly kolem palouku. Blíž ke kmeni byly jejich tmavě zelené, široké listy světlejší, byly bledé, až průzračně zlaté, a uprostřed růžově planuly, byly útlé a něžné jako červánky. Rozsochaté kořeny se klenuly nad zemí a podpíraly těžké kmeny.

Tartův zrak se znovu vrátil k trávě – palouk ho lákal, tak byl svěží, hedvábně zelený, radostný. Daleko u skal se ve světlé prázdnotě tetelil vzduch, drobné vodopády opakovaly monotónní nápěv. A růžové výhně tmavozelených stromů otvíraly sluneční záplavě prvobytné kouzlo země.

Tart se prudce zachvěl láskou k světu – natáhl ruku a v duchu se dotkl skalnatých vrcholků. Jeho srdce se nadšeně přimklo k opuštěnému majestátu lesa – neviditelná hebká ruka ho objala kolem krku a Tart v tom objetí zadržoval dech, aby se nerozplakal. A tehdy zaznělo volání, jež probudilo les. Tart volal a v očích se mu leskly slzy. Jeho hlas letěl k vodopádům, rozbíjel se o kamenné stupně a v trojnásobné ozvěně se měnil v píseň, v píseň vášnivou a prostou, kterou vyvolal náhlý, trýznivý otřes.

Hej, námořníku, pozor dej,  
tam u kormidla bdi!  
Závětrnou plachtu podkasej,  
hleď, jak se kompas chví!  
Vždyť spící země čeká nás,  
své hosty veselé!  
Tvá ruka, hochu, klesla zas,  
kormidlo mrtvé je.  
A noc se plíží strašlivá.  
Neslyšíš bouře cval?  
Zmítá se vlna pěnivá,  
vzkypěla, letí dál.  
Hlubina hrůzných vidin rej  
prostřela na tisíc,  
jen kurážně si zazpívej,  
jdem krásným láskám vstříc.  
Teď nespi! V ruce zvedni číš  
a druhou sevři škot,  
vždyť do přístavu s písní již  
připlouvá naše loď!  
Jak buben hřmí, tak ulicí  
hrdý krok bude znít.  
Probuď se do tmy vonící!  
Teď, hochu, nesmíš snít!

Melodie ho opájela, ještě dlouho zněl jeho hlas beze slov, opakoval si rázný a smutný refrén námořnické písně. Bez touhy a bez myšlenek, dojat vzpomínkami na to, co bylo v jeho životě stejně nádherné a překvapivé jako tento nepatrný ráj na opuštěném ostro­vě, stál na kraji palouku, nadšen tím, že náhle ztratil paměť pro svízele a úsilí života, pro temná období lidského bytí, kdy spící duše trhá starý obal, než mávne třpytivými křídly. Obklopil ho zástup veselých, svátečních dnů. Ruce žen, které ho milovaly, hladily ho po tvářích jako hedvábné vlasy. Vynořila se v něm vzpomínka na hony v lesích jeho vlasti a na noci strávené pod hvězdnatým nebem, noci plné dobrovolného osamění, nebezpečí a zdaru. Se srdcem velkým a vzkříšeným viděl sebe sama tak, jako se vídal v hodinách snění na svazích opuštěných hor, tváří v tvář večerní zoři.

Sundal s ramene pušku, ulehl do trávy a s hrůzou pomyslel na to, že zítřek je nevyhnutelný – část života, věnovaná ostatním…

Točila se mu hlava z vůně květin. Vyčerpáním se mu třásly ruce i nohy, obličej ho pálil a před zavřenýma očima měl růžovou mlhu.

Nevzpouzel se. Hluboká ospalost ho něžně spoutala. Pomalu se nořil do tiché, vonné hloubky, kde potkáváme splněná přání a radost, nezkalenou člověkem. Tart spal, a když se probudil, byla noc a temné ticho, plné hvězd.

### Blemer nalézá Tarta

  

Tart seděl s pokrčenýma nohama u ohně, naslouchal a přemýšlel. Celou noc nespal. Tíživý, zádumčivý neklid mu prohloubil vrásky na obličeji. Krájel tabák, ale měl nemotorné ruce, roztržitě sbíral kousky, které odletovaly od nože. Jistota, že není pozorován, dávala jeho obličeji výraz zvláštní nenucenosti, kdy každý sval i pohled vypráví o náladě stejně plynně jako čitelně opsaný dopis. Oheň líně praskal, syčel, klikatil se v naleštěné oceli pušky a bledě se odrážel v Tartových očích. Les dřímal v poledním parnu. Znělo v něm zastřené šumění neviditelného života, jitřilo srdce podivným kouzlem liduprázdna, obrovité síly a ticha.

Námořník vstal, nasypal tabák do malé plechovky, zvedl pušku a dlouho tak mlčky stál a naslouchal ptačím hlasům. Občas se před ním na letmý okamžik mihl v spletitém krajkoví listí klamný obrys zvířete, ale Tart po každé bezděky trhl rukou a cukl hlavní pušky. V hlubinách lesa se střídalo zelené světlo a přítmí. Upíral tam neklidnou mysl, pátral po živém, mlčelivém tvoru s parohy a s očima černě vlahýma.

Tarta obklopovala zpěvná a trýznivá mrákotnost lesa, prosyceného výpary močálů, vůní tlejících rostlin a divokou pohádkovou krásou.

Hned nablízku, hned v dálce zapraskalo křoví, přebíhali tam neznámí, nevídaní tvorové, naslouchali jeden druhému a jejich podoba, stvořená Tartovou fantazií, buď nabývala obrovitých, úctyhodných rozměrů, nebo se zmenšovala a rozplývala, když praskot utichl.

Ostrý výkřik prchajícího ptáka probudil Tarta z hluboké strnulosti. Zvedl oči, ale hned je instinktivně sklopil, natáhl kohoutek a zbystřil pozornost – pátral v slunečném čeření listí.

Zpočátku bylo těžké uhodnout, co to je, malý stín nebo skvrna srsti, kdosi se skrýval sotva deset kroků od Tarta a jeho patrná, zvídavá přítomnost mátla Tartovy myšlenky, pohlcovala všechno kromě kruté, palčivé touhy setkat se s očima zvířete. Pomalu vykročil kupředu a chtěl vykřiknout, aby zvíře vyplašil, náhle však v nejhlubší zeleni zachytil záblesk černých očí. Narovnal se a překvapeně sebou trhl. V ruce se mu nervózně zatřásla puška, zatajil dech a chvíli si vůbec netroufal vystřelit – tolik bezmezného údivu, naivity a zvědavosti zářilo z té malé lesklé zřítelnice.

Oko si vytrvale prohlíželo člověka, pak se pohnulo, přiblížilo se, připojilo se k němu druhé a jejich lačný, pánovitý pohled se pomalu přestával Tartovi zamlouvat. Připadalo mu, že se ho oči ptají: kdo jsi? Zvedl pušku, zamířil, ale spustil ruku v tom okamžiku, kdy se ozval radostný, udýchaný výkřik: „Ksakru, Tarte! Buď zdráv, člověče!“

S tíživým chladem u srdce se Tart obrátil k námořníkovi. Z křoví se náhle ozval zběsilý praskot, nízké zatočené parohy se v úleku kmitly a zmizely. Blemerovi se po tvářích proudem řinul pot. Oči, zarudlé únavou a vedrem, pátravě těkaly po Tartově obličeji, plné rty měl zkřivené, jak dusil smích. Sundal čepici, rukávem blůzy si otřel zpocené čelo a znovu zařval z plných plic – a byly to plíce námořníka zdravého jako křemen: „Ty nemehlo, jak jsi tady moh’ zabloudit? Panebože, tři míle na dýlku, tři míle na šířku! To je dno skleničky a ne ostrov. Samozřejmě, že jsou ostrovy, kde se může slušnej člověk projít, takovej Cejlon nebo Zéland, ale ne tahleta nůše trávy, prosím tě! My už jsme si říkali, že buď tě zblajznul orangutan, nebo ses oběsil. Ale fakt ti řeknu, kamaráde, mám strašnou radost, že to tak dopadlo!“

Chytil Tarta za ruku, cloumal jí a vyvracel mu prsty. Tart se zkoumavě díval na Blemera. Ovšem, tenhle ho zradí, doufat v opak by byla největší lehkomyslnost. Je prostý a hloupý, dobrácký a krutý. A navíc je užvaněný, rád se zavděčí nadřízeným. Vždyť už teď se na něho dívá jako na své vlastnictví, olizuje se, v duchu už si mne ruce a vychutnává chvíli, až kapitán procedí mezi zuby pochvalu.

Blemer sundal pušku, s úlevou se protáhl a znova se pustil do řečnění, dodával si tak odvahu. Tartova mlčelivost a nehybnost ho rozčilovala. Žvanil, pokřikoval, ale neodvažoval se říci přímo: „Tak jdeme!“ Pletl jedno přes druhé, potil se a nejmíň po desáté už vykládal, jakou měli všichni starost, jak si to vůbec nedovedli vysvětlit a jak ho hledají. Jeho hlas zněl stále nejistěji, a stále roztržitěji mu Tart naslouchal, chvíli se usmíval, chvíli se mračil. Blemerovi připadalo, že Tart zde je i není, že je to ten, koho dobře zná, a zas že je to docela cizí, uzavřený, nepřátelský člověk.

„Lítáme tady jak honicí psi,“ zajíkal se Blemer. „Jsem jako houba, jenom ždímat, jak jsem zpocenej. To víš, bez tebe jsme nemohli odjet, nařídili nám, že tě musíme najít živýho nebo mrtvýho, kdybysme tě měli vykopat ze země nebo vyříznout panterovi z břicha nebo chytit ve vzduchu… Kuchař do sebe omylem vrazil octovou tresť místo whisky, teď tam leží a kňučí, a zejtra je žold a budou vyplácet za čtyři měsíce a jenom ve zlatě! Silvestr už si dělá zuby na moje prachy, od Hongkongu jsem mu dlužnej čtrnáct kulatejch, ale ať si je nejdřív vyhraje zpátky, darebák, ne? Copak se nepamatuješ, jak sem mu v Makau musel navalit dvě fungl nový blůzy? Heleď, Tarte, poslouchej… ono se říká… ale nesmíš se zlobit… je to pravda, nebo ne?“

„Co?“ řekl Tart a čistil hlaveň vytěrákem.

„Ale to… no tak se nedělej, prosím tě… Ale jestli to není pravda, tak stejně…“

Blemer ztlumil hlas a v obličeji se mu objevila bojácná úcta. Tart si hrál s puškou. Vyndal zátku, pomalu obrátil hlaveň a z hlavně se skutálely na zem maličké lesklé broky.

Blemer netrpělivě čekal, a když Tart opálenou rukou zarazil do hlavně náboj, až vytěrák zadrnčel, poznamenal:

„Zahodil jsi broky, a co bys taky teď lovil, prosím tě, je čas k obědu.“

Tart vytáhl vytěrák a zvedl unavené, přepadlé oči. Ale Blemer v nich nezahlédl ani stopu vzrušení, ani stopu po neochvějném rozhodnutí. Měl dojem, že by si s ním Tart rád promluvil, a tak jen vzdychal a čekal, až mu Tart dá souhlasnou odpověď. Ale ten zřejmě nepospíchal.

Blemer tedy řekl:

„No tak… Je to teda pravda?“

„Co je pravda?“ vykřikl náhle Tart a v očích mu vzplanul takový hněv, že Blemer bezděky ucouvl. „Co tam o mně žvaní ta koktavá banda tuleňů? Co?“

„Co je s tebou, Tarte? Nic, přísahám ti, prokristapána, čestný slovo, vůbec nic!“ vyhrkl Blemer a zbledl úlekem. „Prostě se říká… prostě, že…“

„Tak co, Blemere?“ promluvil Tart. Přemáhal se a zhluboka dýchal. „Oč jde?“

„Ale…“ Blemer rozhodil ruce a namáhavě vysoukal: „Že znáš zaříkávat a… to… žes viděl ďábla… rozumíš? Proto že vždycky mlčíš, no… Ale já myslím, že to není pravda, přece jsem u tebe na vlastní oči viděl modlitební knížku.“

Rozčileně se odmlčel. Ale sám těm povídačkám věřil. V živém tichu lesa bylo náhle mučivé napětí. Blemera znenadání popadla strašlivá hrůza, jako by se to divoké zelené okolí proměnilo v sluch, jako by si šeptalo, jako by se naň dívaly tisíce vzdušných očí.

Tart se zamračil. Rozmrzele, ale klidně se usmál.

„Běž k obědu, Blemere,“ řekl. „Já nemám hlad a taky nejsem tak docela ve své kůži.“

„Jak to?“ podivil se Blemer. „Vždyť na tebe čekají, copak to nechápeš?“

„Přijdu potom.“

„Potom?“

„Ano, teď se mi nechce.“

Blemer se váhavě usmál. Nerozuměl mu.

„Blemere,“ rychle a rázně řekl Tart a zadíval se stranou. „Blemere, jdi a pověz jim, že se nevrátím. Rozuměls? Pověz to tak: Tart zůstal na ostrově. Už nechce sloužit, nechce se ponižovat, nechce být tam, kde se mu nelíbí. Řekni: přemlouval jsem ho, prosil jsem ho, vyhrožoval jsem mu, nic platné. Řekni, že jsem přísahal, že tě zastřelím, když mi nedáš pokoj.“

Tart se zhluboka nadechl, popotáhl si kožený opasek a rychle, jen úkosem sklouzl očima po Blemerovi… Viděl, jak mu na spáncích naběhly žíly, jak pravičkou udělal neurčitý pohyb a začal si pohrávat s límcem a jak těká rozpačitýma, vykulenýma očima. Rozhostilo se mlčení.

„To jsou hloupé vtipy,“ strnule vymáčkl Blemer. „Že se ti chce říkat takový pitomosti. Jestli vyrazíme hned, tak ještě zastihneme na břehu naše, ve dvou se špatně vesluje.“

„Blemere!“ Tart zrudl hněvem. „Já nedělám vtipy, už bys mě mohl znát. Půjdeš a řekneš: pro Tarta přestali lidi existovat. Upřímně se vám omlouvá, ale rozhodl se, že bude žít sám. Rozuměls?“

Námořník zatajil dech a zvědavýma, vyjevenýma očima hledal v Tartově obličeji alespoň náznak úsměvu. Zbláznil se! Na tomhle ostrově prý rostou v bažinách zvláštní kytky, člověk se jich radši vůbec nemá ani dotknout. Ale Tart je zaručeně trhal, ten na to vypadá… To je něco!

„Sbohem!“ řekl Tart. „Až uvidíš chlapce, tak je pozdravuj!“

Krátce vzdychl, uchopil pušku a pomalu se vzdaloval. Blemer se díval za jeho klátivou postavou a stále ještě nevěřil, ale když se Tart sehnul a ponořil se do jásavé zeleně na kraji lesa, už to Blemer nevydržel. Hrdlo se mu sevřelo vztekem i obavami, že zběha nedohoní. Přeběhl palouk, v chůzi natáhl kohoutek a tím směrem, kde se s praskotem pohybovalo křoví, vykřikl:

„Zabiju tě! Stůj!“

Jeho hlas bezmocně utonul v zelené pustině. Počkal vteřinu a náhle s mstivou ukvapeností vystřelil. Kulka táhle zahvízdala, zašustělo listí, které v letu rozrážela. Ptáci umlkli. V této části lesa zavládlo skličující ticho.

„Stůj!“ znovu zařval Blemer a rozběhl se za Tartem. „Darebáku! Dezertére!“

Klopýtal, rozčileně mával puškou, ale asi po deseti krocích opět spatřil Tarta, a jeho rozčilení rázem ochladlo. Tart držel prst na spoušti a mířil mu na hruď.

Instinktivně ucouvl, aby uhnul před kulkou, pak pomalu zvedl ruce a zacílil také. Rozčilení mu vadilo, dlouho hledal mušku, pak vztekle zaklel a trnul – čekal na výstřel. Tart zvedl hlavu. Blemer v duchu uskočil, zpotil se, stiskl spoušť, ale v témž okamžiku mu Tart prostřelil prsa.

Blemer usedl. V prostřelených prsou mu hvízdal vzduch. Tart se bolestně usmál, sklonil se k Blemerovi a z křečovitě sevřených prstů mu vytáhl chomáč trávy. Nevěděl, co dělat, a tak klečel, zdrcen mlčelivým nepokojem.

Blemer otočil hlavu a zaklel. Tart mu připadal jako strašlivý netvor, jako lidožrout. Pohlédl vzhůru, a když spatřil jásavou modř oblohy, vzpomněl si na smrt.

„Jsi darebák, darebák!“ zasténal. „Proč jsi to udělal?“

„Přestaň mluvit hlouposti,“ namítl Tart a utrhl ze své blůzy pruh látky. „Štval jsi mě jako zvíře, ale zvíře umělo střílet. Místo tebe bych tady teď ležel já, jinak to nešlo.“ Svinul obvaz, rozepnul Blemerovi blůzu a pokoušel se zastavit krev. Horká, lepkavá tekutina mu prosakovala mezi prsty. Cítil, jak mu pod rukou ťuká srdce, zesláblé úlekem. Přimáčkl obvaz, Blemer sebou škubl a zamračil se.

„Pekelná bolest,“ procedil a chraptivě oddechoval. „Nech to, k ničemu to není. Šlo to skrz. Za chvíli bude po mně. To se chechtáš, mizero, vrahu!“

„Vůbec ne,“ vážně namítl Tart. „Je mi těžko. Odpusť, nechtěl jsem to.“

Bez ustání hleděl Blemerovi do přepadlého obličeje. Kolem očí se mu prostíraly namodralé stíny, široká, dávno neholená brada trčela k nebi.

„Tráva studí,“ zasténal Blemer a bezmocně se pohnul. „Umřu, chápeš to? Proč?“

Nebe bylo lhostejně klidné, modré, vzdálené. A na zemi v chladném potu agónie umíral člověk, oběť svobodné vůle.

„Blemere,“ řekl Tart. „Tys šel tímto lesem a hledals mne. Tvá touha se splnila. Ale když jsem odepřel jít s tebou, jak tě mohlo napadnout, že silou zlomíš sílu, bez rizika, že sám prohraješ vlastní hru?“

„Táhni k čertu!“ zasténal Blemer a vyplivl růžovou slinu. „Jsi zrádce a lump!“

Odmlčel se, ale brzy zasténal znovu, a tak hlasitě, že se Tart zachvěl. Raněný vynakládal poslední zoufalé úsilí, aby zvedl hlavu. Oči mu zastírala smrtelná vláha.

„Trápíš se moc?“ zeptal se Tart.

„Jestli se trápím? Ohóhó!“ vykřikl Blemer. „Tarte, jsi dezertér a špína, ale proboha tě prosím, pomysli na to, že na Auroře je lazaret… Běž tam… Řekni, že umírám!“

Tart odmítavě zavrtěl hlavou. Blemer se napínal, opíral se týlem o zem a mával rukama, pak znovu klesal zády na vlhkou hlínu. Pohublým, mátožným obličejem mu náhle proběhla křeč. Nadával.

Nejdřív potichu, pak stále hlasitěji chrlil záplavu odporných, sprostých vět. Tart se díval, čekal, a když se Blemerovi zakalily oči, nabil pušku.

„Ještě chvilku, Blemere,“ řekl. „Hned to všechno skončí.“

Blemer neodpovídal. Tart tušil bouři výkřiků, které se draly z námořníkových rtů, rozkousaných do krve, a kterým zuřivost a utrpe­ní vzaly dech. Odstoupil stranou, aby Blemer náhodou nevytušil jeho záměr, namířil mu do týla a vystřelil.

Raněný se zachvěl, vydechl a strnul.

Teď byl mrtev. Jeho silné tělo obklopila malá zelená armáda lesní trávy a kolébajíc se, nahlédla mu do obličeje.

### „Garnache, Kohoutí ulice“

  

Na břehu až u vody stojí ve stínu obrovitého stromu pevný dubový sud, dobře přikrytý napuštěnou plachtovinou. Není na zámek – je to mezinárodní poštovní stanice. Lodi, které tady proplouvají, tam házejí dopisy, adresované do všech končin světa. Loď, plující do Austrálie, vybere australskou poštu, loď do Evropy převezme evropskou.

Clipper se chystal k odplutí. Pomalu a vytrvale rachotil kotevní naviják, těžce se převracel v kovovém lůžku. Z vody se plazilo lano a táhlo za sebou kotvu, olepenou vodními řasami, bahnem a lasturkami. Námořníci, zesláblí vedrem, malátně bloumali po rozpálené vysmolené palubě a připevňovali zdvihací lanka nebo seděli na ráhnech a rozvinovali uschlé plachty. V té chvíli dorazil k břehu člun s šesti veslaři, na písek vyskočil podporučík a přistoupil k sudu. Odhrnul plachtovinu, vytáhl několik balíčků a vhodil dovnitř svazek dopisů.

Pak všichni odjeli a brzy se člun proměnil v černou skvrnku, mávající drobounkými vesly. Clipper měnil podobu. Od ráhna k ráhnu se napínaly těžké plachty, zakrývající stožáry. Loď se podobala ptáku, který plachtí s rozpjatými křídly ve vzduchu. Bylo v ní napětí a vzlet, netrpělivost i zdrželivá síla.

Trám na přídi pomalu kreslil oblouk od západu k jihovýchodu. Loď se těžkopádně obracela, v modři zálivu, vybledlého vedrem, zanechávalo kormidlo zpěněnou stopu. Clipper se teď podobal člověku, který opouští náhodný nocleh. Za zádí se táhla rovná čára pěny – clipper nabíral rychlost.

Jeho obrysy byly stále menší, vzdušnější, světlejší. Z břehu kvetoucího ostrova je pozoroval člověk. Tart.

Lhostejně čekal, až clipper zmizí. Loď odvážela krajany, jednotvárnou, nudnou kázeň, žebrácký žold, a jinak nic. Všechno ostatní mu zůstalo. Mohl chodit po libosti, mohl se pohybovat po libosti, mohl jíst a pít, kdy se mu zachce, mohl dělat, co se mu zachce, a nestarat se vůbec o nic. Střásal se sebe břemeno země, kterou lidé nazývají krátkým a strašným jménem „vlast“, aniž chápal, že toto slovo má označovat místo, kde se člověk narodil, a víc už nic.

Díval se za odjíždějící lodí a ani v nejmenším nepochyboval, že za Blemerova vraha považují právě jeho. Proč zanechali pátrání? Proč se sotva šest dní po Tartově odchodu clipper rozjel do Austrálie? Domnívají se snad, že je mrtev? Ale pro posádku nebyl ostrov tak veliký, aby ztratili naději, že najdou jednoho člověka nebo aspoň jeho kosti? Odjezd Aurory ho trochu podráždil, měl pocit osobní urážky. Byl nadmíru ješitný, nebojácný a prudký a zvykl si na to, že odpůrci se k němu i k jeho činům chovali jako k válečnému nepříteli. Clipper před ním nebude přece utíkat?

Vzpomněl si na svou skrýš, na skalnatou strž, s dnem hladkým jako parkety a s krovem z rozkvetlých keřů. Není na tom nic divného, že clipper odjel s nepořízenou. Podle _jejich_ představ mohl jen utonout. A kdo tolik stál o Blemera? Na clipperu je sto námořníků, o dva víc nebo míň, není to jedno? Je horká doba, čínští piráti krouží v souostroví jako vosy. Vojenské plavidlo, které koná strážní službu, nemůže přece dlouho nečinně kotvit.

Pomalu kráčel se sklopenou hlavou po břehu. Vlastní situace mu teď připadala strašlivě jasná: až ho to tady omrzí, počká na nějakou obchodní loď. Zapálí hranici – a získá krátké útočiště na cizí palubě. Kam pojede, proč a kvůli čemu?

Ale na to nemyslel. Svoboda, neomezená svoboda mu dýchala do tváře teplý monzun a horkou vláhu rostlin, unavených vedrem. Byla to zoufalá extáze hráče, který vsadil všechno a vyhrál víc, než vsadil. Ten, kdo vyhraje, nepřemýšlí o tom, jak upotřebí peníze, má daleko k jakýmkoli rozpočtům, hudba zlata ho prochvívá od hlavy k patě dráždivým vírem přání a možností, jejichž nádhera tkví v tom, že jsou nesplnitelné.

Snad už zítra mu osud odejme to, co dnes vyhrál, ale ta chvíle přece dosud nenastala?

Ať žije nádherné neznámo!

Podléhaje zvědavosti, smíšené s předtuchou, pomalu odhrnul plachtovinu, sklonil se nad sud a otevřel ho. Na dně zahlédl jakési šedé obálky. Bylo jich hodně, aspoň dvacet, a Tart pečlivě prohlédl jednu po druhé.

Cítil podivné uspokojení, že drží v rukou hmatatelné stopy lidí, kteří odešli, že s nimi může v duchu rozmlouvat, zatím co oni o tom nemají nejmenší tušení. Stačí jen chtít, a pozná jejich myšlenky, může jim odporovat, aniž ho uslyší, a neriskuje, že bude polapen. Nejvíc ho zajímaly dopisy námořníků. Pozorně prohlížel neúhledná křivá písmena a nejasně tušil, že tam může být i leccos o něm. Rozčilen tímto předpokladem, pečlivě odložil několik obálek, na kterých byly adresy blízké jeho rodišti. Pátral po nejbližším krajanovi, přehraboval se v obálkách prsty roztřesenými nedočkavostí, rozkládal na písku šedé obdélníky, až náhle přečetl:

„Garnache, Kohoutí ulice.“

Garnache! To bylo necelých deset mil od městečka, kde se narodil. Vzpomíná na vozy naložené trávou, na zaprášenou silnici, po které běhával jako chlapec. Vsadil by se, že to nepsal nikdo jiný než ten tlouštík Rille!

Ano, tady stojí Rillovo jméno, napsané malými tiskacími písmeny. Vyndal nůž a rozřízl silnou obálku. Byl to dlouhý dopis, Rille popsal nekonečnými klikyháky čtyři velké stránky, dopodrobna vykládal o plavbě, o událostech, jichž byl svědkem, rozplýval se něžnůstkami, určenými jeho ženě. Tart kvapně přebíhal řádky. Prsty se mu třásly stále víc, z obličeje vyprchala barva. Strnulé oči se mu zaleskly – odhodil papír a bezděčně uchopil pušku.

Kolem bylo pusto jako dřív, lehký příboj pohyboval malými oblázky a tiše šuměl v uschlých řasách. Tartovi skákaly před očima řádky z dopisu, který zmačkal a zahodil. „… kdyby se propadl do pekel, byl by tam, kam patří. Ale naši si myslí, že je naživu. Vrátíme se za čtyři dny, za tu dobu ho určitě chytí, protože bude chodit volně, šest na jednoho, to by bylo, aby ho nedostali. Bůh mi odpusť, ale tady se šušká, že má Tart pletky s ďáblem. Já o tom nic nevím.“

„Musím odejít!“ řekl Tart. Stěží se ovládal. To, co právě přečetl, mu připadalo jako něco nemožného a neskutečného. Všechno náhle ztratilo barvu, všechno strnulo a přikrčilo se jako mlčelivý zástup vylekaných lidí. Slunce ztratilo svůj žár, v nohou měl olovo, pohyboval se pomalu a s vypětím, jako by zkameněl v záchvatu tlumeného hněvu. Jeho myšlení ztratilo pružnost, vytrvale, chorobně přemítal jen o neviditelných nepřátelích. A s nesnesitelnou touhou objevit nějaké určité východisko stoupal ode dna jeho duše i němý odpor k tajemnému nebezpečí.

„Šest?“ řekl a zastavil se. „Tak vás je šest, ano?“

Do hlavy se mu nahrnula krev a zaslepila ho. Téměř si neuvědomoval, co dělá – vyzývavě zvedl pušku a zmáčkl spoušť. Výstřel se rozletěl tichem s drobnou ozvěnou. Okamžitě nabil znovu, bez jediného zbytečného pohybu.

Jako dřív tu vládlo ticho, hrůzné polední ticho neobydleného ostrova. Tart naslouchal, mlčení ho dráždilo. Potřásl pěstí a vychrlil jizlivé urážky. Vyčerpán náporem tíživého vzteku kráčel kupředu, lámal křoviska, pažbou srážel šťavnaté listy. Uvědomoval si, že všechny cesty jsou odříznuty, že výstřel určitě někdo zaslechl – cítil vzteklou, bujarou netečnost a příval obrovské troufalosti. Jistota se k němu vracela úměrně s tím, jak prchaly minuty, a zelené brány lesa stoupaly výš a výš, dýchajíce vonný soumrak, šel a zezadu ho úprkem dohánělo šest mužů – jen občas se zastavovali, aby naslouchali nejasnému šramotu pronásledovaného člověka.

„Tarte!“ zvolal vysoký černovlasý námořník, udýchaný během. „Hej, Tarte, počkej chviličku!“

A ostatní po něm opakovali dychtivými, důraznými hlasy:

„Tarte!“

„Hej, Tarte!“

„Tarte! Tarte!“

Obrátil se téměř s úlevou, s radostí vojáka, který odráží první útok, a hned se zastavili všichni.

„My tě hledáme,“ řekl černovlasý námořník. „Jsi to ty, ne? Že mám pravdu? Zdravím tě, kamaráde! Snad už ti skončila dovolená? Mohl bys jít s námi, co říkáš?“

„Zítra,“ řekl Tart a potřásl puškou. „Nestojím o vás. A proč vy stojíte o mne? Nechte mě na pokoji, slídiči! Co z toho budete mít, když mě dostanete na clipper? Vůbec nic. Chci žít tady a basta! Tím jsem domluvil. Nemám, co bych si s vámi povídal!“

„Tarte!“ polekaně vykřikl hubený sedláček s modrýma očima. „S tebou je konec. Tobě už je všechno jedno, ty jsi troufalý člověk. Ale my sloužíme vlasti! My jsme dostali rozkaz, abysme tě našli!“

„Co je mně do tvojí vlasti,“ pohrdavě řekl Tart. „Snad mi ještě neřekneš, ty cucáku, ty nemehlo, že to je taky má vlast? Tři roky jsem se potloukal s tou vaší skořápkou. Já chci žít, ale ne sloužit vlasti! Cože? Musím ubíjet nejlepší roky jenom proto, že je na světě pár miliónů takových, jako jsi ty? Každý odpovídá za sebe, kamaráde!“

„Tarte,“ řekl třetí námořník kulatého, tupého obličeje, „je to jasné, nebraň se. My tě můžeme třeba i zabít, jestli…“

Nedopověděl. Zároveň s obláčkem dýmu se jeho tělo svalilo do křoví a s rozhozenýma nohama se zahoupalo na větvích. Tart znovu namířil, neuvědomělé, zmatené pohyby námořníků mu zajistily další úspěšný výstřel… černovlasý námořník klesl na zem a křečovitě zalapal do vzduchu.

Tartovi se zatmělo před očima. Klidně se postavil výstřelům, v poraněné ruce se mu zachvěla zbraň a spadla na zem. Zvedl ji druhou rukou a vystřelil do bílého obličeje, znetvořeného strachem.

Padal a trýznivě dlouho si nemohl uvědomit, proč vidí ty červené zášlehy výstřelů, proč leží naznak a proč znovu a znovu vnímá tupou bolest. A všechno se proměnilo v sen. Zatřpytily se jemné vodopády. Růžová žula, mokře lesklá, odrážela jejich pád. Sametová nádhera palouku se rozběhla k černým kořenům stromů, planoucích jak malé výhně – a náporem ticha se zavřely oči toho, jenž býval – Tart.

_1909_
