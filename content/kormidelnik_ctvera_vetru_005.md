---
title: Historie jedné vraždy
contentType: prose
---

<section>

## I

Za okny strážnice zuřil prudký, řezavý vítr, cloumal střechou chatr­ného domku a probouzel v lidech unuděný, ospalý stesk. U nabarveného dřevěného stolu seděli kromě závodčího ještě dva, vojín Bannikov a svobodník Volavka. Závodčí, mladý poddůstojník, zasmušilý a věčně smutný člověk, listoval v řádu vnitřní služby a občas si ukousl z krajíce žitného chleba, ležícího na stole. Strašně se mu chtělo spát, ale přemáhal se a dělal, že je zahloubán do studia vojenských moudrostí. Stejně musí za dvacet minut provést střídání stráží. Ale hlavní důvod, proč si netroufal zdřímnout, byl strach z dozorčího důstojníka, který mohl každou chvilku vpadnout do strážnice a udělit závodčímu ostrou důtku nebo ho dokonce šoupnout do basy. A třeba desátník záviděl strážným, že se po každých dvou hodinách hlídky mohou celé čtyři hodiny prospat, vědomí vlastní hodnosti a převahy ho nutilo, že ještě víc vyvaloval ospalé oči a horlivě pohyboval rty, jak si opakoval nezvratné pravdy řádů.

Volavka vzal aršík cigaretového papíru, z kapsy u kalhot vydoloval špaček tužky a při světle plechové lampy nakreslil cosi podobného prachárně a malé postavičce strážného; notně si při tom pomáhal jazykem a obočím. Strážnému chybělo jedno oko a nohy, takže to vypadalo, jako by stál po kolena v zemi, ale Volavka byl nicméně s kresbou navýsost spokojen. Přimhouřil oči, zachechtal se, až se mu roztřásly plné, masité tváře, pak podal papírek Bannikovovi a zeptal se:

„Hele, Mařko, hádej, kdo to je?“

Bannikov byl pro Volavku vždycky terčem posměchu a tak ani teď nepochyboval o tom, že svobodník nakreslil právě jeho, ale neurazil se, a protože chtěl nadřízenému zalichotit, vlídně se pousmál něžnýma dívčíma očima a řekl:

„Hrozně to je na někoho podobný. Není to Aljochin?“

Aljochin právě stál na stráži. Volavka chvíli mlčel, lámal si hlavu, co Bannikovovi odpovědět, aby ho pořádně bodnul, a naráz vyprskl:

„To jsi ty, Mařko! Ty přece stojíš takhle rozcápnutej!“

Bannikov se mlčky usmál, vzal nůž a odkrojil si kousek chleba z patky.

„S tou kaší pořád nejdou, večeře žádná,“ poznamenal. „Aspoň si sním kousek chleba, mám ňáký hlad.“

Závodčí zvedl hlavu. Měl hubený snědý obličej a malé černé kníry. Zívl, natáhl ruku k Volavkovi a řekl:

„Ukaž!“

Volavka mu podal čmáranici a hloupě se zařehtal.

„Mařka! Takhle stojí rozcápnutě,“ vysoukal a zalykal se smíchem. „Nechce se hlásit ke svý podobě.“

„To přece vůbec není on,“ řekl závodčí. „Bannikov má tváře jako jablíčko a tys tady načmáral strašáka do zelí.“

Volavka se nafoukl. Čekal, že se k němu poddůstojník přidá a že si oba z nováčka vystřelí – za ostýchavost a skromnost mu všichni říkali „Mařka“. Párkrát zamlaskal a prohodil:

„Ten Bannikov je učiněná holka! Bannikove, slyšíš! Nejsi ty převlečená ženská?“

Závodčí se usmál s plnými ústy. Pohybem čelistí se mu chvěly malé černé kníry, takže se zdálo, jako by mu pomáhaly při žvýkání.

Spokojený Volavka pokračoval:

„Předevčírem stálo v novinách, že prý Bannikov chodí k veliteli roty na noc. Hele, Bannikove, co ty na to?“

Bannikov hleděl do zdi a rozpačitě se usmíval, čekal, až Volavku přejde ten záchvat veselosti. Pak popotáhl nosem, zrudl, polkl sousto a prohodil:

„Ale, ať si píšou, co chtějí! Párkrát něco napíšou a pak je to přejde. Tak si myslím, že bude za chvilku střídání. A je přece řada na mně!“

„No a co?“ zeptal se Volavka.

„Ňák dlouho nejdou s tou kaší,“ řekl Bannikov a zívl. „Tak bych měl chuť na teplý jídlo.“

„Nemel pantem, drne vesnická,“ povýšeně pronesl poddůstojník, ale sám by byl rád horkou kaši zhltl. „Podle předpisu to každý voják musí bez kaše vydržet. Trpět hlad i mráz.“

„Ale to přece… teda vlastně… to jenom tak stojí v těch lejstrech,“ tiše pronesl Bannikov. „Ale jíst musí přece každý!“

„Služba je služba, to není sedět mámě u podolku,“ poznamenal závodčí a přemohl zívnutí. „Napijem se čaje, Volavko. Stejně zas bude kaše jako led. Tuhle Bannikov skočí pro čaj. Přidej kopejku, Bannikove, dáš si s námi.“

„Hnedky,“ odpověděl Bannikov, rychle vstal a odložil nedojedený chléb. „Ale už ho nevypiju, za chvilku střídám.“

„Tak střídáš, no. Ještě máš čtvrt hodiny, a kdyby něco, tak Aljochin počká. Jen utíkej, ale kalupem!“

Bannikov si upravil řemen, vytažený sumkou, sundal s hřebíku měděný čajník a zeptal se:

„Kam bych měl jít? Já myslím, že už je všade zavřeno.“

„Skoč do hospody k Jerofejevovi, Mařko!“ zvolal Volavka, vyvalil šedé oči a rychle zamrkal bílými řasami. „Vedle kapličky na Kolpinské. Tam dostaneš, tam zavřeno nemají.“

„Tak dobře.“ Bannikov otevřel dveře a zmizel.

## II

Bannikov vojančil prvním rokem a často s hrůzou pomýšlel na to, že ho čekají ještě tři dlouhá svízelná léta. První týdny, ba dokonce první měsíce se mu na vojně líbilo, všechno bylo nové, udivovala ho ta přísnost a pravidelnost. Ale když všechno nové a zajímavé vy­prchalo a zbyla nudná povinnost a jednotvárnost, začala ho tížit strohá kázeň i společnost cizích, podrážděných lidí, kteří sem byli sehnáni ze všech koutů země a těžce se navzájem snášeli. Bannikov uměl číst a psát, byl to dobrácký, ostýchavý, mírný sedláček. I na vojně si uchoval v obličeji jakousi ženskou oblost, měl svěží růžové tváře, husté obočí a řasy, a to byl důvod k ustavičným žertům a přezdívkám, spíš hloupým než urážlivým, jako Mařka, Krasotinka, Andulka. Hned v prvních dnech vojančení bedlivě pozoroval vzájemné vztahy lidí, kteří ho obklopovali, a tak pochopil, že mladý a nezkušený nováček si nejvíc usnadní službu, když bude hledět zavděčit se velitelům. A tak to také dělal, ale nikdo ho neměl rád a nikdo k němu necítil nejmenší sympatie. Pokora a úslužnost, to jsou trumfy v životní hře. Ale každý vycítil, že se Bannikov k pokoře a k úslužnosti nutí a že svou ochotu dobře odměřuje. Kdykoli podával veliteli čety vyčištěnou pušku nebo naleštěné boty, kdykoli při první pobídce utíkal do krámu, kde nakupoval za své peníze, vždycky vypadal a tvářil se tak, jako by říkal, že to všechno dělá bez zvláštní chuti, ale beze zloby, protože je to nezbytné, protože je podřízený a protože také ví, jak to udělat, aby se mu na vojně žilo snáz. Každý to skutečně vycítil, a třeba ho velitelé nepronásledovali tak jako ostatní, vždycky mu při každé příležitosti dávali najevo, že za každý přestupek bude potrestán jako druzí. Ale Bannikov byl vždycky mlčelivý, pozorný, ochotný a soustředěný.

Nakoupil v hospodě za dvě kopejky čaj, cukr a vřelou vodu, a když vyšel na ulici, pustil se málem do běhu, přidržoval víčko na čajníku a spěchal přes náměstí k prachárně. V uších mu hvízdal vítr a prudce mu dýchal do obličeje. Cestou si Bannikov všiml, že voda není vařící, jen teplá, a to ho zamrzelo. „Koupím to za vlastní, a ještě dostanu vynadáno,“ myslel si, mhouřil oči a skláněl hlavu před větrem. „Copak závodčí, ten ujde, ale ten darebák Volavka zas bude žvanit ty svoje pitomosti. To je služba, ach bože,“ povzdechl si nahlas, jako by se obracel k neviditelnému posluchači. „Aby do ní hrom bacil, jen kdybych to nějak odkroutil!“

Spíš vycítil než zahlédl ve tmě černé obrysy prachárny, za nimi se zablesklo osvětlené okno strážnice, a vtom ho chraptivým, prostydlým hlasem okřikl Aljochin.

„Hej, kdo tam?“

„To jsem já, Bannikov.“

„Nebude už brzo střídání?“

„Asi jo,“ po chvilce přemýšlení odpověděl Bannikov. „Počítám tak za čtvrt hodiny, nanejvýš.“

Odpověď nedostal, zaslechl jen lehké pohvizdování. Už chtěl odejít, když Aljochin náhle řekl:

„Byl tady dozorčí.“

„Byl tu? No a co?“

„Nic. Jenom aby si nevšimnul, že jsi v tahu.“

„Á-le!“ pochybovačně protáhl Bannikov. Ale zmocnil se ho podivný neklid, že se až zadýchal. Došel ke strážnici a otevřel dveře.

## III

Když Bannikov odešel, ubalil si Volavka cigaretu, ulehl na špinavá, oblýskaná prkna pryčny a zvednutýma nohama začal komíhat ve vzduchu a klapat podpatkem o podpatek. Měl mizernou náladu, dopalovalo ho, že jeho, svobodníka z poddůstojnického kursu, poslal velitel na stráž jako nějakého pitomého Bannikova. Stalo se to sice jen proto, že bylo málo vojáků, ale pomyšlení, že musí jako obyčejné ucho střídat Bannikova nebo Aljochina, kteří mu čistí boty a pušku, ho vyvádělo z míry. Se závodčím je stejně starý, ale závodčí už je desátník, má dvě frčky a dostává tři ruble služného, kdežto on je pořád ještě svobodník. To je nepochopitelné a urážlivé. Měl chuť spravit si náladu a trochu závodčího dopálit, a jak tak ležel a vyfukoval ke stropu kroužky tabákového kouře, řekl:

„Petroviči, slyšíš, Petroviči!“

„Co je?“ ozval se desátník a zaklapl knihu. A protože Volavka mlčel – přemýšlel totiž, co říci – dodal: „Petrovič už jsem třiadvacet let!“

„Tak si myslím, že jsme Mařku neměli nikam posílat,“ pokračoval Volavka, jako by jen tak přemítal. „Rozhodně.“

„A proč?“ zeptal se závodčí, vytáhl kapesní zrcátko a pošilhávaje do lesklé plošky, vymáčkl si uher na nose. „Proč myslíš?“

„Jen aby nepřišel dozorčí. Vpadne sem a spucuje tě a ještě něco vyfasuješ.“

„Když přijde, tak řeknu, že šel strážný na záchod a basta.“

„Na to já mám nos, ten přijde, zaručeně,“ pokračoval Volavka. „On ten Zimmerman má takový pitomý zvyky. Mně to říkali chlapi z jeho roty.“

„Ty lžeš, jako když tiskne, Volavko,“ zlostně řekl závodčí. „Já nevím, že můžeš pořád tak žvanit.“

„Ať se na místě propadnu, jestli lžu. Copak jsi kluk, nevíš, jak jsou hlídky roztažený? Když půjde na obchůzku, tak vyrazí dřív, to dá rozum.“

„Zavři klapačku,“ okřikl ho závodčí a ulomil si ještě kus chleba. „Dej si dvacet, než bude čaj.“

„Tamhle jde!“ vyjekl Volavka, zahleděl se do okna a schválně se ještě nadzvedl, aby mu závodčí uvěřil. Nikoho ovšem neviděl, za oknem bylo tma jako v ranci, stejně by nic nerozeznal.

V té chvíli se za dveřmi strážnice ozvaly kroky a pomalu se blížily. „To je Bannikov a Volavka si myslí, že to jde dozorčí,“ napadlo desátníka. Rozhodl se, že sám Volavkovi nažene – vyskočil od stolu a zavřel dveře na háček.

„Já toho tvého Zimmermana nepustím a hotovo,“ řekl a držel ruku na háčku. „Ať udělá čelem vzad a maže zpátky.“

Kdosi trhl dveřmi, háček zadrnčel a ztichl. Ale Volavka se teď vážně polekal a vyskočil s pryčny.

„Otevři, Petroviči, slyšíš!“ zvolal. „To je určitě…“ Závodčí kvapně vyvlékal háček – domyslel si, že se Bannikov doopravdy nemohl tak brzo vrátit. Ale prsty se mu roztřásly a ne a ne zvednout kovový háček, který uvázl v očku.

„Nedělej blbosti!“ rozčilil se Volavka. „To není žádná legrace, to je…“

Prudká rána do dveří otřásla chatrnou strážnicí tak, že zadrnčela skla a plamínek v lampě vylekaně poskočil. Závodčí otevřel. Ozvalo se energické zaklení, dveře se rozletěly a do místnosti prudce vpadl rozzuřený důstojník.

Volavka už stál s připaženýma rukama. Závodčí zasalutoval, vykřikl „Pó-zor!“ a snažil se vysoukat hlášení, rty měl bílé jako křída. Jeho smutný, ospalý obličej dostal náhle ubohý, zmatený výraz.

„Vaše Blahorodí, ve stráž…,“ začal, ale Zimmerman podrážděně mávl rukou.

„Proč se zamykáš, mizero!“ vykřikl a naběhlýma šedýma očima přebíhal ze závodčího na Volavku. „Válíte se tu se ženskýma, sebran­ko?“

„Račte odpustit, Vaše Blahorodí,“ řekl desátník a hlas mu přeskakoval rozčilením. „Vítr… vítr ty dveře… chtěl jsem… jenom háček… aby držely, prosím, Vaše Blahorodí!“

Důstojník se naň upřeně díval, ruce zabořené v kapsách pláště, jako by čekal, až se voják vypovídá, aby pak mohl nanovo vychrlit nadávky. Byl malý, přihrblý, měl dlouhý krk a oteklý, trochu ptačí obličej. Praštil dlaní do stolu a řekl: „Hlášení!“

Závodčí rychle vytahoval z kapsy papír. Důstojník se v tom okamžiku sehnul a nakoukl pod pryčny. Nikoho neviděl, proto se poněkud uspokojil a zeptal se:

„Kde je třetí?“

Závodčímu se sevřelo srdce, ale zatvářil se nenuceně a rychle vysypal:

„Bannikov, Vaše Blahorodí… Právě šel za potřebou…“

„Zavolej ho!“ procedil důstojník unaveným hlasem a prohlížel si zdi. „Zavolej ho!“

Volavka rozčileně přešlapoval z nohy na nohu a vylekaně hleděl na závodčího. Ten smutně vzdychl, odkašlal si a bezmocně polkl slinu. Bylo mu do pláče. Minulo několik úmorných, nekonečných vteřin. Zimmerman podepsal hlášení a řekl:

„Slyšels, co jsem ti povídal?“

„Račte odpustit, Vaše Blahorodí!“ zafňukal desátník. „Odešel, Vaše Blahorodí… Dovolil se, šel pro čaj, prosím… Hned se vrátí, prosím!“

„Darebáku!“ tvrdě a zřetelně pronesl důstojník a zvedl obočí. „Darebáku!“ opakoval, ale už se rozpaloval vzteky a funěl. „Seděl jsi někdy v base?“

„Ne, prosím, Vaše Blahorodí!“ zoufale ze sebe vymáčkl desátník.

„Že je to poprvé, řekneš svému rotnému, aby ti dal pět dní vězení. Rozuměls?“

„Podle rozkazu, Vaše…“

Zimmerman se otočil k vojákům zády, kopnutím otevřel dveře a odešel. Dveře zaklaply, ale desátník ještě chvilku stál na místě a zamračeně hleděl do země.

„Ach, bože, bože!“ povzdechl si a beznadějně rozhodil rukama. „Proč? Jak k tomu přijdu?“

„Já ti to říkal, Petroviči, abys otevřel!“ podlézavě zadrmolil vyjevený Volavka. „Copak jsem lhal? Když mně to z jeho roty…“

„Dej mi pokoj!“ utrhl se desátník a s protáhlým obličejem oždiboval rohy knížky. „Ty že jsi něco říkal? Ty jsi ležel a mlátil jsi hubou!“

Kousek, který chtěl Volavkovi provést, dopadl smutně, a to ho zmátlo a rozezlilo. Před chvilkou se ještě tak těšil, že se napije čaje, ale teď už mu to bylo docela jedno.

„A co, tak si to odsedím!“ rozveselil se náhle. Vzpamatoval se. „Bože, pět dní, to je toho, kvůli tomu si nedám nohu za krk!“

„Včera jsem potkal Lízu,“ poznamenal Volavka, aby převedl hovor na jinou kolej. „Uhnula, mrcha, na dluh nedává!“

„Ále! Pět dní, no,“ pokračoval závodčí v hlasité úvaze. „Pět dní je lepší než deset!“

„Vidíš, jak jsem to uhodnul,“ divil se Volavka a hloupě roztahoval v úsměvu široká ústa. „Jako kdybych to věděl. Já jsem ti měl úplně takovou předtuchu.“

„To máš radost, žes mi to přivolal, co, vráno jedna,“ utrhl se desátník. „Koukej, pán se nese s čajem.“

## VI

Bannikov postavil čajník na stůl a vesele se usmál, celý udýchaný a spokojený, že nešel nadarmo. Vyndal také cukr, zabalený v papírku, přistrčil ho k závodčímu a řekl:

„Škoda, že voda není moc horká. Ale já jsem rád, že jsem to vůbec dostal. Musel jsem hospodskýho prosit, už zavíral.“

„Dej nám svátek!“ procedil závodčí a zamračil se. „Zrovna jsme tady měli kvůli tobě takovou nepříjemnost.“

„A proč?“ nechápavě se zeptal Bannikov a těkal očima ze závodčího na Volavku. „Jakoupa nepříjemnost?“

„Jakoupa, jakoupa?“ vyprskl Volavka, rudý vzteky. „Balvane vesnická, kde ses coural, co?“

Byl rozrušen nedávným výstupem a teď při pohledu na Ban­nikovovy jasné, klidné oči cítil nepřekonatelnou touhu vybouřit své podráždění na zelenáčovi. Volavka byl Bannikovův „nadřízený“, jeho velitel, a proto byl přesvědčen, že má pitné právo na vojáka řvát a nadávat mu.

Bannikovův nechápavý obličej ho rozzuřil ještě víc. Odplivl si a vztekle hulákal dál:

„Troubo! Hovado! Ještě se tu před námi bude nakrucovat!“

„Proč mi nadáváte, pane svobodníku?“ tiše řekl Bannikov. „Já přece nic neudělal…“

„A kde ses potloukal, co? Kvůli tobě půjde tadyhle závodčí bručet.“

„Na pět dní,“ zarmouceně pronesl závodčí a listoval v řádu. „Byl tu dozorčí, ptal se po tobě, tak jsem to schytal za tebe.“

„Já za to nemůžu,“ polohlasně odpověděl Bannikov.

Cítil se hluboce uražen, ale ovládl se, usedl na okraj pryčny a začal si přezouvat boty, protože ho onuce dřely do nohou. Závodčí klidně seděl nad knihou, hýbal rty a občas zvedl oči ke stropu. Lampa čoudila, stoupal z ní tenký pramínek černého kouře a rozplýval se ve vzduchu. V mihotavém narudlém světle vypadaly postavy vojáků i jejich obličeje jak hrubě tesané a nabarvené figury ze dřeva. Na sroubených stěnách šustěli švábi, občas některý sklouzl a spadl. V koutě u otlučených cihlových kamen se kovově leskly pušky. Volavka stál s rukama v kapsách, v hloubi duše nadmíru spokojen s desátníkovou smůlou, a našpulenými rty si pohvizdoval: „Točí se, houpá se modrý balón…“ Pak chytil na zdi švába a utrhl mu vousky. Šváb se chtěl vyprostit, ale Volavka ho odnesl k lampě, hodil ho do cylindru a dlouho se s roz­šklebenými ústy díval, jak se hmyz kroutí bolestí. Neměl zatím důvod, aby si znova vyjel na Bannikova. Nudil se. Měl neklidnou, svárlivou povahu, a proto toužil po zmatku, po rozruchu, po nadávkách. Číhal na druhého švába, ale závodčí zvedl hlavu a řekl:

„Zasviníš si ruce a pak budeš sahat na cukr. Nech toho! Napijem se čaje. Když je tady…“

„A kde jsou hrnečky?“ zeptal se Volavka, ačkoli věděl, že stojí na polici v rohu. Ale chtěl, aby je přinesl Bannikov. Ten se ani nepohnul, a ve svobodníkovi se opět zvedla palčivá nenávist k mladému vojáku.

„Tamhle na poličce,“ řekl závodčí, zvedl oči od knihy a zavřel ji.

Volavka chvíli otálel, pak vzal dva hrnky, vypláchl je vodou z čajníku a vychrstl ji na zem. Pak nalil sobě a dozorčímu, vzal kousek cukru, šetrně ukousl a napil se teplé tmavohnědé tekutiny. Čaj se mu zdál hrozně studený, proto vyštěkl:

„Hele, Mařko, tos přinesl ze sklepa nebo co?“

„Opravdu je studený, Bannikove!“ řekl závodčí, když sáhl na čajník.

„Už neměli, desátníku!“ odpověděl Bannikov. „Málem jsem zapomněl koupit cukr.“

Volavka vzal ta slova na sebe a vzplanul. Připadalo mu, jako by mu Bannikov vyčítal, že sice polyká jeho čaj a cukr, ale pořád je nespokojený a nadává. Klepl hrnečkem o stůl a vykřikl:

„Koupil cukr, nádiva! Ty si myslíš, dřeváku, že jednou koupíš cukr a my se ti za to budem klanět? Co nám tu vyčítáš, žes koupil cukr? Hovado jedno! Já ti zejtra zacpu cukrem celou hubu. Já v životě nejed jinej cukr než tvůj, ne?“

Bannikov si natáhl druhou botu a zkoprnělý údivem se několik vteřin díval na rozvztekleného svobodníka. Uplynula ještě chvilinka a Bannikovovým růžovým, bezvousým obličejem se mihl úsměv. Co znamená, to věděl jen Bannikov, ale Volavka si to mírné pousmání vyložil jako pohrdavý soucit a jistotu, že já „jsem v právu“. To už nemohl přenést přes srdce. Přimhouřil oči, kulaté, masité tváře mu křečovitě zacukaly. Postavil hrnek na stůl a přiskočil k Bannikovovi.

Aniž to sám čekal, rozmáchl se náhle rukou a konečky prstů bolestivě udeřil vojáka do tváře. V okamžiku, kdy se rozpřáhl, ani nemínil Bannikova uhodit. Ale když pobledlá tvář s vylekanýma očima ucukla, aby _se_ vyhnula ráně, vzplanula ve Volavkovi palčivá, krutá nenávist proti hladkému růžovému obličeji, a proto zprudka udeřil prsty.

„Hej, Volavko, žádné rvačky!“ přísně ho okřikl desátník. „V kasárnách si dělej co chceš, ale tady ti to trpět nebudu!“

„Podívej se na něho, na syčáka!“ řekl Volavka zastřeným hlasem a chvěl se rozčilením. „Cecek máminej! Já že bych se tě nesměl dotknout? Chcípáku jeden!“

Bannikov vstal a roztřesenými prsty si přejel po tváři. Na obličeji mu naskakovaly červené a bílé skvrny. Chtěl promluvit, ale hrdlo se mu sevřelo jakýmsi neznámým pocitem. Do tmavých očí mu vyhrkly slzy.

„Proč mě bijete, svobodníku?“ řekl. „Proč?“

Z jeho hlasu zazníval smutek i lítost nad sebou samým. Volavka dělal, že pije čaj. Už se styděl, že tak vybuchl, ale nechtěl to dát najevo.

„Proč jste mě uhodil, svobodníku?“ tiše a důrazně opakoval Bannikov. „Proč? Já přece nic neudělal.“

„Co meleš?“ zlostně odpověděl Volavka. „Kdo tě bil? Nikdo tě nebil. Tak drž hubu.“

Rozhostilo se nepříjemné mlčení. V Bannikovovi doutnala zlost a tíseň nad urážkou. Proč to ten Volavka udělal? Přece jim koupil čaj a cukr za své peníze! Náhle vášnivě zatoužil odejít z té strážnice, která se mu tak zprotivila, odejít někam do lesa, ulehnout do trávy a na všechno zapomenout.

Závodčí mlčky srkal čaj, cítil rozpaky a stud za Volavkův čin. Aby přerušil tíživé mlčení, nakroutil si kníry a řekl:

„Představte si, co se stalo v páté rotě. Provianťák šel na trh, koupit kroupy. Nakoupil, přinese je do kuchyně, a když otevřel pytel, leželo tam šest chcíplých myší. Celé hnízdo! Hrůza, ne? Tak to všechno vyhodil, dozorčí dal rozkaz…“

Zašilhal na Bannikovova, ale ten seděl bez hnutí a očima plnýma slz hleděl do jednoho bodu.

„Vykašli se na to, Bannikove!“ řekl desátník a hekl. „Vykašli se na to, vždyť to udělal jen tak z hlouposti.“

Odmlčel se a dodal:

„V eskortě dostali dva vojáci nářez, až z nich krev stříkala… Jednomu utrhli kus ucha.“

„Počkej, závodčí!“ přerušil ho Volavka a chvíli poslouchal. „Tak se mi zdá, že Aljochin píská.“

Venku se opravdu ozývalo krátké, vzteklé pískání. Závodčí se podíval na hodinky, postavil hrnek a řekl:

„Bannikove, střídat! Stejně jsme to zmeškali. Chlap už tam stojí čtvrt hodiny navíc.“

Bannikov vstal, mlčky si přes bílou košili navlékl svinutý šedivý plášť, vzal z kouta pušku a šel… Hned za ním odešel i závodčí a za pár minut se vrátil s Aljochinem. Byl to chlapec poďobaný od nešto­vic a s ohrnutým nosem.

Když Bannikov přišel na stanoviště, prohlédl závěr pušky, odjistil ji a pomalu obešel prachárnu, aby přezkoumal zámky, plomby a dveře. Když si ověřil, že je všechno v pořádku, přehodil si pušku přes rameno a pomalu začal přecházet sem a tam po úzké pěšince, vyšlapané strážnými. Stále ještě foukal prudký, studený vítr, hvízdal mu do uší, ale Bannikov, rozčilený příhodou na strážnici, nevnímal ani vítr, ani chlad. Podráždění proti Volavkovi v něm pomalu doznívalo, teď už jen smutně přemýšlel o tom, že za tři roky vojančení, které mu ještě zbývají, překousne lecjakou nepříjemnost. V tichu osamělého, dřímajícího náměstí ho pozvolna zmáhal spánek, ale jako vždy zaháněl únavu, přecházel a počítal, kdy asi dostane z domova odpověď na dopis, kde prosil, aby mu poslali plátno na košile a jablka.

Aljochin zatím hodnou chvíli jadrně nadával, když se dověděl, že večeři ještě nepřinesli a v čajníku skoro nic nezbylo. Desátník mu zarmouceně vykládal o návštěvě dozorčího a o své smůle.

„Aby už je všechny čert vzal!“ zaklel Aljochin. „Vojáky honí jako psy, ale dát do strážnice kotlík, to ne. A já chci spát. Ráno moudřejší večera.“

Ulehl na pryčnu, zívl, div si nevyvrátil sanice, pak si strčil pod hlavu svinutý plášť, dokouřil ocumlaný špaček cigarety a za chvíli už pochrupával. Jeho příklad zapůsobil i na desátníka, ale ten se znal a věděl, že spí jako dřevo a že by mohl zaspat střídání, proto neulehl na pryčnu, ale jen tak s hlavou v dlaních se opřel o stůl a podřimoval.

Volavkovi se spát nechtělo. Dlouho zuřivě zíval a přemítal, jak ubít čas. Bannikovova snědá tvář, zarudlá po políčku, se mu bůhvíproč míhala před očima a rozněcovala v něm zlost, vztekal se na sebe i na mladého vojáka a vůbec na celý ten smolařský den. Nejen že musel vzít stráž, ale ještě ke všemu prohrál ráno v kartách rubl šedesát a neměl teď ani vindru. Vyndal z kapsy nůž, škrábal jím po stole a prsty olupoval třísky. Pak plivl na závaží pendlovek, ale netrefil, a tak začal počítat kmity kyvadla. Když napočítal do třiceti, omrzelo ho to, narazil si čepici a vyšel ze strážnice.

## V

Nebe se vybralo a v jeho modři se míhala studená záře hvězd. Jako by se v jejich světle rozjasnil prostor nad černými budovami, ale nad zemí se jako dřív prostírala teskná tma, burcující zrak i sluch. Bannikovova košile se matně bělala asi dvacet kroků od strážnice jako nehybný, ospalý bod. Volavka dlouho hleděl tím směrem, ruce v kapsách, a podupával jednou nohou.

„Netykavka!“ řekl si v duchu. „Žere vojnu, náfuka. Já jsem akorát zvědavej na tvůj cukr!“

Ale hned si vzpomněl, že si od Bannikova často vypůjčoval cukr i čaj.

„Měl bych mu trochu nahnat, aby věděl, co je vojna.“

Ta myšlenka mu proběhla hlavou jen jako prázdný pojem, ale pak začal uvažovat, že by opravdu stálo za to nějak si z Bannikova vystřelit. K vědomí převahy mu nestačilo ani to, že je svobodník, ani to, že Bannikova udeřil a vynadal mu. Naopak, pořád měl takový dojem, jako by byl Bannikovovi zavázán a jako by si toho Bannikov byl plně vědom. Musí provést něco takového, aby ten zelenáč viděl, že je na něm závislý, a přiznal to.

„Že bych mu sebral závěr?“ řekl si Volavka. „Když Mařka pěkně poprosí, tak ho vrátím.“

Po té kruté, ale lákavé myšlence ho napadlo něco jiného: tak spořádaného vojáka, jako je Bannikov, těžko překvapí. Ale chtěl se o to pokusit. Doufal, že Bannikov usnul nebo klímá, a tak se rozhodl, že se k němu potichounku připlíží, vyškubne závěr a uteče. V silném hukotu větru se jistě ztratí jeho kroky i každý šelest. Opojen vyhlídkou na příjemné rozptýlení už slyšel, jak se závodčí chechtá, už si představoval, jak bude Bannikov vyjevený, až pozná, že se dopustil přečinu a ztratil uzávěr. Takovéhle kousky se na vojně provádějí často, a Volavkovi už se také jeden podařil.

Vrátil se na strážnici, rychle shodil letní blůzu s výložkami a nechal si tmavou bavlněnou košili, čepici si nevzal, protože byla z bílé plachtoviny, a vyšel ze dveří. Bílá košile strážného se nejasně mihotala na stejném místě. Opatrně, se zatajeným dechem udělal po špičkách několik kroků k prachárně, pak si lehl na břicho a potichu se plížil k rohu budovy, kde stál Bannikov zády k němu, a opíral se o požární sud s vodou. Studená, mokrá tráva šlehla Volavku do obličeje, škrábala ho, píchala do rukou, ale plížil se stále blíž a blíž, už rozeznával postoj strážného, a tak úplně jist úspěchem svého záměru, lezl ještě energičtěji a krátkým, neohrabaným trupem těžce rozhrnoval trávu, která mírně šustila.

Teď už měl k Bannikovovi sotva pět kroků. Za vysokým sudem viděl bílé dýnko čepice a tmavý obrys ramen. Vedle hlavy se lehce chvělo tenké, černé ostří bodáku, právě zleva, z té strany, odkud se Volavka plížil. Usmál se, znehybněl, pak si prohlédl sud a rozvažoval, jestli má lézt pořád zleva až k Bannikovovi nebo zezadu za sudem natáhnout ruku a po hmatu najít závěr.

Strážný si tiše notoval jakousi táhlou píseň a pomalu kýval hlavou ze strany na stranu. Volavka se rozhodl, že se doplíží až před sud, takhle by na pušku nedosáhl. Pomalu se zvedal, nakrčil nohy, ale naráz se jak široký tak dlouhý přimáčkl k zemi. Bannikov se pohnul. Omrzelo ho stát na jednom místě, klížily se mu oči. Zvedl pušku, chvíli podupával, aby zahnal tíživou malátnost, a pak vykročil pomalou, pravidelnou chůzí k Volavkovi.

Svobodník se přilepil k zemi a zavrtal obličej do trávy. Ležel na tři kroky od budovy; v duchu si nadával za vlastní nemotornost a posílal Bannikova do horoucích pekel. A právě ve chvíli, kdy chtěl nepozorovaně uhnout z cesty, zavadil Bannikov nohou o jeho botu, uvědomil si, že narazil na pevné, živé lidské tělo, a vylekaně se zastavil.

Ticho se náhle děsivě a lstivě napjalo, rozdunělo se jim v uších a rozhoupalo jim srdce. V Bannikovově hlavě se jako hejno ryb rozprchly desítky nejrůznějších myšlenek, nejapných a neurčitých. Zachvěl se jako struna, pak napřáhl pušku a opatrně se shýbl, aby si prohlédl trávu, ale polekal se ještě víc, když zahlédl nehnuté obrysy mlčícího člověka. Jako by měl na prsou kámen – Bannikovovi se sevřelo hrdlo a před očima se mu udělaly mžitky.

„Kdo je tu? Vstát!“ zoufale vyjekl nejistým hlasem a křečovitě sevřel pažbu v dlaních. „Hej!“

Neznámý mlčel. Svobodník ležel na zemi a hořel studem. Měl jen nepatrnou naději – snad si Bannikov bude myslet, že se mu něco zdálo, a odejde. Strážný se sklonil ještě níž, usedl na bobek a s údivem poznal Volavku. Leknutí z něho rázem vyprchalo, ale srdce mu dál hlasitě a vyzývavě bušilo. Chvíli stál vzpřímen, cítil jen údiv a hněv.

Volavka ležel bez hnutí a k Bannikovovi se znova navrátil strach. Nevěděl, co dělat, a tak ztratil hlavu docela, přehodil pušku pažbou vzhůru, přiložil ostří bodáku svobodníkovi do týla a smutně zatajil dech.

„Vstaňte, svobodníku!“ řekl pevně. S hrůzou si uvědomil, jakou převahu mu teď dává vojenský řád. „Tak bude to!“

Ale ješitnost a komický obrat žertíku Volavku přinutily, že zůstal na zemi. S nenávistí v srdci zatvrzele ležel dál.

Myšlenka, že mu rozkazuje Bannikov, Mařka, vesnický dřevák, ho uváděla v zuřivost. Stiskl zuby a ztuhl, cítil, jak vztekle a podrážděně mu buší srdce.

„Vstaňte, svobodníku!“ zarputile opakoval Bannikov a ze strachu přimáčkl bodák ještě silněji. Svobodník se zachvěl dotekem studené oceli i teskným pomyšlením, že cítí v týle ostrý a těžký předmět. Ale ještě v něm žila jiskřička naděje, že si to Bannikov kvůli své budoucnosti rozmyslí, že ho přece nebude chtít ponižovat a nakonec raději odejde.

Strážný těžce dýchal a bezděky se usmíval. A proto, že smrtelný nástroj mířil do živého těla, neurčitá dravost, podobná touze přehryznout v zubech prut, zastřela náhle jeho mozek horkou mlhou. Možnost beztrestně zabít odporného člověka, který ho urazil, měla náhle svíravou příchuť radosti a hrůzy. Bannikova se zmocnilo palčivé zemdlení. Proběhla jím trýznivě sladká křeč – zvedl pušku a ztuhlý hrůzou bodl.

Zapraskalo to, jako by se bodák zlomil, špička měkce narazila o zem a zapíchla se. A v onom okamžiku se v Bannikovovi zrodil vztek na bílý, vypasený, vyholený zátylek svobodníkův.

Tělo se zachvělo rychlými křečovitými pohyby. Slabý výkřik se udusil v trávě. Volavka padal do bezedné hlubiny, prohnul ruce a chtěl vyskočit, ale hlava zůstala přibitá k zemi a směšně narážela tváří o zem jako čumák slepého štěněte; její pohyb se přenášel i na pušku v Bannikovových rukou. Voják stiskl pažbu ještě pevněji, přidržoval zmítající se tělo, pak prudce trhl vzhůru – hlava nadskočila a udeřila o zem s lhostejným, tupým zvukem. Ještě jednou sebou škubl Volavkův krk, pak se vytáhl a znehybněl stejně jako ztuhlé, zdřevěnělé tělo.

S vyčkávavým úsměvem a s podivnou prázdnotou v hlavě ohmatal Bannikov lepkavé, teplé ostří bodáku, pak opřel pušku o zeď, vytáhl krabičku sirek, poklekl vedle mrtvého a škrtal. Vítr zhasínal plamínek téměř vzápětí. V žlutých záblescích světla se zjevoval zkrvavený zátylek a bleskurychle mizel při závanu větru. Bannikov odhodil krabičku, pak vstal a začal ji hledat, celé tělo, každý pohyb mu připadaly vláčné a lehké jako v opilosti. Ruce měl studené, třásly se mu. Když nenašel sirky, vzpomněl si na pušku, přehodil si ji přes rameno a chtěl kamsi vykročit, ale zastavil se a řekl:

„A vím já vlastně, kdo to byl? Já to udělal podle předpisu. Já jsem v právu!“

Rozčilení zmizelo, vystřídal je tíživý, smrtelný neklid. Bannikov zvedl k ústům píšťalku a táhle, dlouze, klokotavě zapískal, volal závodčího.

</section>

<section>

_1908_

</section>
