---
title: "Paluba a\_podpalubí"
contentType: prose
---

(Námořní obrázky)

## I

S pomalým, teskným rachotem se zvedaly jeřáby, kolečka uspěchaně klapala, zuřivě rámusily navijáky. Z vrat šedivých skladů se táhl pestrý řetěz nosičů. S bednami a soudky na zádech stoupali po příkrých můstcích, skládali břemena u ohromných čtvercových jícnů podpalubí a znova sbíhali dolů, strakatí jako harlekýni a špinaví jako země. Albánské a anatolské slunce pokrylo jejich obličeje bronzovou osmahlostí, ušetřilo jen zuby a oční bělmo.

„Vega“ končila nakládku. Její pravidelný, jednotvárný život znalo celé město: měsíčně vykonávala dvě plavby, jednu okružní, jednu přímou. Uklizený, umytý parník, zdobený na přídi a na zádi zlatou řezbou, připomínal měšťáckého turistu, obklopeného nakladači, to byly škunery a naftové barkasy. Byl vším – byl to hotel i hostinec, nosič i agent – byl to mrzutý děda, který šlapal po jediném moři.

A nedaleko u rozjařeného a špinavého nábřeží, v prachu a rámusu a halasu práce odpočívali tuláci z Toulonu a z Le Havru, z Londýna a z Newcastlu, z Bombaye a Singapuru. Měli jakousi zvláštní přitažlivost, jako by z jejich špinavých, ztepilých trupů vanul dech oceánů a tlumená hudba vzdálených hlubin. Jako by spali v tom krátkém zajetí, kdy byli připoutáni silnými lany k ocelovým kruhům mol, jako by ve spánku vzpomínali na tajemství nebezpečných putování, na zběsilost tropických bouří, na sopky a útesy, na kvetoucí ostrovy, na celou tu jásavou nádheru tropů – na onen vskutku královský dar, který slunce hodilo k nohám své zbožňované.

Když nad tichou zelenou vodou, zčeřenou chladem, zhasíná růžový opar jitřních mlh, vstávají ospalí námořníci a poklízejí plovoucí hotely. Myjí podlahy, leští měď, natírají odtokový kanál. Ale tou dobou tuláci ještě spí: jsou unaveni a koketérie jim nesluší.

Kolem „Vegy“ se kupily začouzené komíny parníků a pomalu chrlily hustý, lenivý kouř. Z města, které se v prstencovitých kamenných stupních zvedalo po svahu, se nesl hluk kočárů a nezřetelné zvuky – tep života tisícerých lidí.

Přístav se třpytil a zpíval. Obrovitá změť zvuků a barev, nakupených na malé ploše jako kapsa zlata v puklině křemene, vyčerpávala, rozptylovala mysl, křísila pohádky. Ten nepravidelný bleděmodrý záliv se žlutým pobřežím a tisíci loďmi tajil v sobě hrůzné a hlučné okouzlení nad poklady, nashromážděnými za celé věky, nad závratí a opojením, nad smrtí a nad životem.

„Vega“ pohlcovala náklad žravě a bez ustání. Pobíhali tu agenti, mávali svazky žlutých nákladních listů a s pokřikem mizeli ve skladech. Závěsná lana svištivě vyletovala vzhůru, zvedala v dvojité smyčce tunové náklady, řinčely tu řetězy a naviják rachotil. Řetěz se napínal, rozechvíval se váhou kořisti. Kdosi křičel: „Majna! Dolů!“ A náklad se s plavným pohupováním snášel do hlubin podpalubí, kde už naň čekaly desítky rukou. Nakladači sundávali lana a táhli pytle a bedny do vlhkých, tmavých koutů, kde je skládali do výšky těsně nad sebe.

„Chabarda! Pozor!“ volali Turci a utíkali s břemenem na zádech.

„Virra!“ ozývaly se dole ječivé hlasy, tlumené ozvučným podpalubím.

„Rozinky do Anapy, čtyřiadvacet míst!“

„Pivo, dvě stě beden, Novorossijsk!“

„Železo do Tuapse!“

„AB nebo AS? Kruci, kdo to má poznat!“

„Tak rychle! Dělej! Hni sebou!“

„Nepleť se mi pod nohama, kolikrát to mám říkat!“

„Nestrkejte do mne!“

„Chabarda!“

„Říkám vám, abyste nepřekážel!“

„Hledám prvního důstojníka.“

„Zbytečně. Nikoho nepřijímáme.“

„Musím mluvit s prvním důstojníkem.“

„A proč?“

„Nehledám práci. Musím mu něco vyřídit.“

„Tak si stoupněte tamhle stranou.“

„Dobře.“

Námořník na hlídce si poopravil čepici, která se mu smekla do týla, otřel si rukávem zpocený obličej a unaveně se ohlédl na tazatele. Ten si stoupl dál od vchodu do podpalubí a roztržitě se rozhlížel.

Byl to statný muž pomalých pohybů, mírně shrbený, oblečený do kabátu z plachtoviny a do černých námořnických kalhot. Místo vesty měl tričko s širokými modrými pruhy, přepásané červeným látkovým opaskem. Na krátce zastřižených černých vlasech seděla šedivá anglická „žokejka“. Měl typický obličej muže náhody, chlapíka pro všechno – když je třeba, zastane kuchaře nebo plavčíka, v nouzi i posluhu, případně topiče, a leckdy i pasáka, to hlavně v obdobích smrtelné „hladovky“, která je mezi drobným lidem v přímoří tak častá. Nízké čelo, šedé oči, zamračené, ale klidné, opálená pleť, krátký tupý nos, řídké kníry, v pravém uchu malá zlatá náušnice.

Nakládka se pomalu chýlila ke konci – byla to velká zásilka rýže, sto sudů cukru do Sevastopolu a strojní olej do Kerče. Stále rychleji svištělo lano, pokládalo se jako dlouhá smyčka na kamenné molo, rozpálené sluncem, a z komína „Vegy“ se vyvalil hustý kouř – topiči roztápěli kotle. Na palubě se tlačil nevelký hlouček cestujících, přebíhali, ukládali si zavazadla na palubě a v kajutách. Siréna zaječela sípavým hlasem, to bylo první znamení, že loď vypluje.

„Hej, kamaráde!“ řekl námořník. „Tamhle jde první důstojník.“

Po palubě bloumala kostnatá postava žlučovitého obličeje, cupovala si uzounkou bradku a mhouřila oči před sluncem. Mladík se nemotorně protlačil mezi bednami a nejrůznějším haraburdím, hluboce se uklonil, strhl s hlavy žokejku a prosebně zamrkal. Důstojníkovi padla do očí kulatá ostříhaná hlava. Nakrčil nos, jako by chtěl kýchnout, a pomalu procedil:

„Volná místa nejsou.“

„Račte prominout,“ řekl mladík a ohlédl se na přístav. „Prokažte mi laskavost!“

„No?“

„Buďte tak hodný, vezměte mě jako pasažéra. Odpracuji si cestovné.“

„Zadarmo? Hej, nezdržuj to!“ křikl důstojník na topiče, který stál u navijáku. „Ne!“ obrátil se znovu k mladíkovi.

„Nemám jinou možnost, pane důstojníku. Co mám dělat? Tři měsíce se marně takhle…“

„Vždyť lžeš!“ přerušil ho důstojník a nasál kouř z cigarety. „Jsi flákač, co?“

„Ne, já nejsem flákač,“ klidně namítl mladík. „Jsem námořník.“

„Kam jedeš?“

„Do Kerče.“

„Proč?“

„Na návštěvu, za matkou a sestrou.“

„To je náramně oblažíš. Ne, nejde to.“

„Budu pracovat.“

„Ále, kašlu na tvou práci. Řekni si v kanceláři.“

„Tři místa do Batumi! Hej, opatrně! Nepřeklop to!“

Mladík se ohlédl. Nakladač předal žlutý nákladní list kormidelníkovi; byl to mládeneček, který seděl na převráceném sudu jako na koni.

„Co je?“ zeptal se žlučovitý důstojník.

„Sklo! Nádobíčko!“ radostně ohlásil kormidelník a rozesmál se. Bylo mu třiadvacet let. Ale hned se z neznámého důvodu zamračil a pánovitě zvolal: „Hej, vy žvanilové! Pohyb, pohyb!“

Mladík napínal zrak i sluch. Jeho obličej rázem zpozorněl. Za obrubníkem se pomalu vynořily tři velké bedny, vyjely po prkenné záhražce a zastavily se nad palubním otvorem.

Oči neznámého znovu zlhostejněly a obličej mu posmutněl. Zdálo se, že ho velmi rmoutí důstojníkova neoblomnost. Přešlápl z nohy na nohu, přiblížil se k otvoru do podpalubí a zastřeným, prosebným hlasem opakoval:

„Buďte tak laskav! Nemám ani kopejku…“

„Dej pokoj!“ Důstojník rozmrzele škubl rameny. „Takových jako ty se tady potlouká! To bych vás rovnou mohl vozit místo zátěže. Nejde to, řekl jsem to jasně, ne?“ Náklad se plavně nesl vzduchem, občas sebou škubl a zakolébal se. Mladík rychle omrkl bedny, pevně ovázané lanem.

„Majna! Dolů!“ zařval Turek.

Zarachotil řetěz a bedny se prudce snesly dolů, ještě na vteřinu se zabělaly v tmavém otvoru. Za okamžik se z hlubiny ozvalo ťuknutí, rozkomíhaný řetěz vyletěl vzhůru, na háku se houpalo lano.

„Ou-ha!“ řekl mladík a nakoukl do podpalubí. „To je malér!“

„Co meleš!“ dopálil se důstojník. „Jdi pryč!“

„Spadla mi tam čepice,“ rozpačitě řekl prosebník a nahnul se ještě víc. „Jak se mi to mohlo…“

„Ty jsi tele!“ zvesela křikl rozjařený kormidelník a oči se mu smály. „Kam jsi koukal?“

Žlučovitý důstojník si odplivl a poodešel stranou. Ten flákač a pobuda, přístavní parazit, žijící ze dne na den, mu byl z duše protivný. Nesnášel tuláky, kteří jezdí z přístavu do přístavu, opilce s pochybnou reputací, lidi, kteří na lodi nevydrží déle než měsíc. A měl dost svých trápení. Co ho obtěžuje s takovou hloupostí.

„Musím tam!“ řekl ostříhaný mladík a přistoupil ke schůdkům. Provázel ho vyčkávavý úsměv kormidelníkův.

„Čepice ztratil!“ křikl s vyceněnými zuby Turek a mrkal na ostatní. „Kluk dobře, čepice špatně!“

„Hej!“ ozvalo se z podpalubí. „Čí je to čepice? Hej!“

Mladík stoupl na příkré schůdky, pomalu se spouštěl dolů, a nemotorně se přitom rozháněl rukama. Dole už na něho čekali. Drobný, mrštný námořník roztáhl nešťastnou čepici v prstech a podával ji majiteli. Nakladači nevlídně přihlíželi.

„Mám tu čest vám nabídnout čepičku,“ řekl námořník. „Aby vám neráčila nastydnout přemoudrá hlavinka.“

Jakýsi zaprášený chlap zabručel z tmavého kouta:

„Moh’ si na tu svou parádičku počkat nahoře!“

Mladík si mlčky narazil čepici. Skoro celé podpalubí bylo za­plně­no nákladem, jen uprostřed, těsně pod otvorem, zůstal nevelký prázdný čtverec. Bylo tu chladno, lehce tu zavánělo vlhkem, myšinou a sušeným ovocem. Bedny s nádobím ležely na pevných plochých pytlích, _každá zvlášť._

„Tak hybaj, vira, vira nahoru, kamaráde!“ řekl námořník. „Neračte tady zapomenout palici!“

Mladík zvedl nohu na schůdek a zeptal se:

„Máte hodně nákladu?“

„Čtrnáct tisíc lisovaných čertů,“ zachmuřeně pronesl námořník. „To není moc, ne? Takových třicet míst ještě máme volných.“

„Tak tak,“ řekl mladík. „Sbohem.“

„Hledáte zaměstnání?“

„Ne, rád bych se svez.“

„Aha! Sakra, dejte tam pozor!“ vykřikl najednou námořník.

Odmítnutý pasažér vylezl na palubu a s veselou tváří se vracel domů. Na bednách nic neleželo, to bylo jediné, co potřeboval vědět. Na žádnou plavbu se nechystal.

## II

„Z tebe jakživo nic nebude, Siňavskij. To ti říkám na rovinu, kamaráde! A já se v lidech vyznám.“

„No no, to jsou věci,“ smutně zamumlal chlapec a nenávistně zašilhal po námořníkově přívětivém, ale prohnaném obličeji. „Copak já za to můžu, že se ti chce spát? Ty bereš plat, a já musím za stravu navalit devět rublů! To ti teda mockrát děkuju!“

Tři další seděli zachmuření, vyčkávali a tvářili se, jako by si vedl Siňavskij krajně nespravedlivě. V rozích kajuty pro mužstvo stály úzké pryčny, podobné bednám; neslo se odtud těžké chrápání spících námořníků. Lampa, pověšená nad stolem, se otřásala v rytmu lodního šroubu a rozkmitávala obludné stíny bdících mužů.

„Martyne,“ pokračoval námořník tichým, dotčeným hlasem. „Mar­tyne, podívej se na něho, koukni se na toho námořníka z potopenýho korábu, na tu mořskou zrůdu, na toho oděskýho chmatáka…“

„Buď tak laskav, Birkine, nenadávej!“ zvolal Siňavskij.

„Nebo to napíšu mamince a tatínkovi!“ podotkl čiperný Burak a popotáhl poďobaným nosem. „Tobě ale jede huba!“

„Poslouchej, Siňavskij,“ přátelským tónem uklidňoval Birkin chlapce, „já ti něco řeknu! Jsi zelenáč, nevíš, jak to na moři chodí, zkrátka a dobře, víš co jsi? Námořnickej omyl. Mezi kamarádama se tohle nedělá! Ubyde tě nebo co? Hodinku tam odkroutíš a pak můžeš chrnět celej den. Na mou duši! Přísahám! A jestli ti to nestačí, tak si vemu zejtra službu za tebe a jsme si kvit! Co se hned vztekáš! Já jsem vždycky pro spravedlivost. Jak se lodník probudí, tak jdu k němu a řeknu: Alexejiči, nech Siňavskýho spát! Povídám ti, že budeš chrnět až do Anapy, nebo se nejmenuju Birkin!“

„Vždyť lžeš až hanba, Birkine!“ smutně protáhl Siňavskij. „To bych byl korunovanej blázen, kdybych ti věřil.“

„Kdo že lže, já?“ Birkin vznešeně vstal a zahalil se do kostkovaného nepromokavého pláště.

„Ať puknu, ať oslepnu, ať se propadnu, ať se můj dědeček… Pitomče! Co bych z toho měl, ty nádhero Černomoří, abych tě balamutil?! To teda račte prominout, milostpane! A mimo to, velevážený,“ Birkin přimhouřil oči a mlaskl, „až přijedeme do Batumi, vezmu tě ke Gruzínkám, zajdeme si do čajovny, ochutnáme čichir, nacucáme se jak houby. Tak co, Siňavskij? Jen syp nahoru!“

Chlapec ospale zívl, mrzutě si navlékl kalhoty a v duchu proklel Birkina i s příbuznými do desátého kolena. Ten malátný spánek vysíleného těla byl tak sladký, a na palubě byla taková lezavá zima. Ať Birkin lže nebo ne, stejně se ho nezbaví, ještě mu provede nějakou lumpárnu. Po těch úvahách došel k rozhodnutí, že za Birkina tu službu vezme, a tak vstal, ale bylo mu do pláče – vzpomněl si na klidný a blažený život doma. Buď – anebo: buď Jules Verne strašně lže, nebo se Siňavskij ještě dostatečně neotužil pro všechna kouzla života na moři. Paluba? Brrrr…

Birkin se uklidnil, svlékl nepromokavý plášť a praštil sebou na lavici proti Martynovi. Obličej mu zářil chlapeckou blažeností a hlubokým opovržením k učni, kterého napálil, ale aspoň ze slušnosti se musel tvářit, že činí jen a jen spravedlnosti zadost.

„Sedni si ke strojovně, Siňavskij, tam není taková zima,“ zamručel starostlivě, z konvice vychrstl do emailového hrníčku čaj a rychle polykal kalnou bryndu. „Vem si můj pršák, slyšíš?“

Siňavskij mlčky přecházel vedle své pryčny, nabíral cigarety, oblé­kal si blůzu a vůbec se bezděčně snažil zdržet co nejdéle v teplé místnosti.

„Začal foukat vítr,“ poznamenal Burak. „Nebude mlha.“

„Jakejpak vítr, vánek!“ Martyn si důstojně uhladil vousy a zašilhal po chlapci. „Hni sebou, Siňavskij, jestli si důstojník všimne, že tam není hlídka, tak to Birkin schytá!“

„Kašlu na to!“ utrhl se Siňavskij a klidně si zapínal nepromokavý plášť. „Má starost to není. Tak hodinu, Birkine?“

„Hodinku, slabou hodinku, srdíčko!“ úslužně a lstivě zadrmolil Birkin. „Tak jdi, děťátko, jdi, spánembohem! Já bych šel hned, Siňavskij, hned bych šel, ale strašně mě loupe v zádech, jsem jako mátoha, člověče!“

„Čert aby vás vzal! Všechny!“ vztekle vykřikl učeň a vylezl z kajuty do vlhké, sychravé tmy.

Po jeho odchodu se čtvrtý námořník, snědý, mlčelivý chlap, dlouze zadíval na Birkina, pak se pousmál a podrbal se v týle. Birkin se zamračil, odvrátil se a klouby prstů zabubnoval do stolu. Zachmuřil obočí, přemýšlel, ale dlouho to netrvalo.

„Martyne,“ řekl a zívl. „Ty máš hlídku ráno?“

„Jo. Ve čtyři. Co tě to napadlo, prosím tě? Takovýho moulu. Ten tam zaručeně bude chrápat. Svalí se vedle ňákýho pasažéra a bude spát jako dřevo.“

„Do toho mi nic není. Jo, takovej je život,“ řekl a samolibě se rozesmál. „To se musí umět!“

„Jakejpak život, prosím tě?“ ozval se Burak. „Jsi na tom zrovna tak jako my. Ve čtvrtek prachy na dlaň, v Oděse ženskou do postele, no. Jestlipak ti ušije krejčí včas ten kabát? Ty jsi ale hovado, patnáct rublů dá za kus hadru.“

„To je toho!“ Birkin pohrdavě přimhouřil oči. „Byly snad tvoje? Ale ta fazónka, páne! Až to střihnu po korze, tak mi budou holky salutovat! No a v pádu smrtelný hladovky se taky nezblázním. Pět rublů dostanu… Za pět rublů ho střelím vždycky!“

Věčná a neuhasitelná závist ke každému absolventu námořní školy byla Birkinovou slabostí a poháněla ho jako bič. Nezáviděl jim, že z nich budou kormidelníci, první důstojníci nebo i kapitáni, když jim bude štěstí přát, ale strašně jim záviděl krásnou uniformu, kabát se zlatými kotvami a s parádními knoflíky. O jeho plat se podělili hospodští a krejčí. Krejčí mu šili švihácké kalhoty, vesty zdobené knoflíky s kotvami, a to, co zbylo po zaplacení všech těch luxusních věcí, propil pak ve společnosti přístavních flinků – vždycky s rámusem, skandály, rvačkami, a leckdy skončil i v base.

„Teda, chlapci, řeknu vám, že jsem už kolikrát šel ke dnu. Já vydržel takový hladovky, že kdyby se vám o tom jenom zdálo, tak se probudíte zpocený hrůzou. Ale ani knoflík jsem jakživ neprodal, to bych byl radši chcípnul. Naopak. Já byl vždycky jak ze žurnálu, boty nablejskaný, vlasy na admirála, jinak jsem nedal ránu. A žádnej neměl potuchu, že už třeba třetí den suším hubu.“

„Dělal jsi?“ optal se Skuba.

„Dělal!“ ušklíbl se Burak. „Zrovna tak jako ty. Když v Oděse kotvily parníky, kde jsem měl známý, tak jsem si vejskal. To jsem si žil jak baron, já mám známejch jak psů. Snídal jsem na ‚Olegu‘, svačil na ‚Svítání‘, krk jsem si propláchnul na ‚Kráteru‘, večeřel jsem na ‚Axiňje‘ a spal jsem třeba na ‚Granvillu‘. Ale nedávno vezla ‚Axiňja‘ krytinu a v ústí dostala zabrat, tak je z toho kapánek nakřivo.“ Burak si frajersky odplivl a pohrdavě se rozhlédl po kamarádech. Jeho levé oko vyjadřovalo hlubokou úctu k vrozenému nadání žít jako ptactvo nebeské, pravé se úplně zavřelo nadšením a otevřelo se teprve tehdy, když Skuba poznamenal:

„Stejně jsi trouba.“

„A proč?“ mírumilovně se otázal apoštol smrtelných hladovek. „To bych rád věděl, jak se tak ubohej nápadeček moh vylíhnout v tvý šišatý hlavičce?“

„To je docela jednoduchý. Jsi hloupej chlap.“

„A ty jsi chytrej?“

„To jsem, a náramně, protože mám zrovna chuť si něčeho líznout.“

„Pche! To jsi teda pěknej moula! Takovejch chytrejch já mám doma plnou půdu!“

„Co byste si ráčil přát? Pivo nebo víno?“ výsměšně se zeptal Mar­tyn. „Račte si posloužit, tady je konvice.“

„Momentíček, prosím!“ Skuba si odkašlal. „Velevážený pane Mar­tynove, neračte se obtěžovat. Teď se mluví vážně. Je tu sichrovka.“

„Má pravdu!“ polohlasně dotvrdil Birkin.

„Deset sudů cheresu do Novoros…“

„Psst…,“ zasyčel Martyn, olízl se a zašilhal na lodníkovu kajutu. „Co křičíš? Lidí spí a ty tady řveš!“

Ještě jednou se podíval na pootevřené dveře kajuty, pak se opřel bradou o stůl, vystrčil vousy, a blýskaje pichlavýma sedláckýma očima, pronikavě zasyčel:

„Sebral rourku. Všimnul jsem si, že ji ten starej kořen vytáhl za ikonou, a když šel spát, tak ji strčil do kapsy.“

Tři těžké vzdechy rozechvěly vzduch: byly výrazné a jednomysl­né. Měděná rourka, určená výhradně k nasávání vína ze sudů, to byl vrchol možností, spiklenci vlastnili pouze nebozez, který se sice hodil k navrtání sudu, ale jinak nebyl k ničemu.

Tíživé mlčení netrvalo dlouho. Birkin vstal, pokrčil rameny, vzal do úst cíp stuhy z čapky, chvíli ji cucal, pak ji vyplivl, natáhl ruku, palcem ukázal na kajutu a zašeptal:

„Má lodník kalhoty?“

„Ne,“ vážně odpověděl Burak. „Chodí v sukni…“

„Nežvaň pořád,“ vyčítavě ho přerušil Birkin.

„Svlíknul je, nebo ne?“

„Ohó!“ vyhekl Martyn. „Copak…“

Birkin po špičkách proklouzl do kajuty, přikradl se k lodníkovu lůžku a z kalhot, pověšených na hřebíku, klidně vytáhl rourku. Když se vrátil, spatřil tři obličeje, rudé potlačovaným smíchem, a významně zamručel.

Martyn se rozzářil, hořel netrpělivostí. Skuba se střídavě díval na něho a na Birkina a pobrukoval si otřepanou písničku:

  

Pěkně ten pánbů stvořil svět,  
lidí je na něm jako kvítí,  
však sotva můžem chválu pět.  
Vždyť moře vůbec není k pití!

  

„Tak co, Martyne?“ zeptal se Birkin.

V tónu, jakým ta slova pronesl, byla obsažena spousta otázek: pít, nebo nepít, půjdou všichni naráz, nebo po jednom, nebo naberou do konvice a přinesou víno do kajuty? Ale Martynova sobecká povaha to všechno vmžiku rozhodla. Vstal, narazil si čepici, mlčky vzal Birkinovi rourku z ruky a zašeptal:

„Přece nebudem lakotit nebo pospíchat? Já věděl, kde rourka je, tak půjdu nejdřív, ne? A ostatní potom po řadě.“

„Vem s sebou Buraka,“ navrhl Skuba. „Já vím, co umíš. Když tě nikdo neodtáhne od sudu za nohy, tak budeš cucat celou dobu až do přístavu. Dobře ho hlídej, Buraku, nebo spolkne i obruče.“

Poslední slova zaslechl Martyn v okamžiku, kdy jeho paty mizely v otvoru z podpalubí. Burak chvíli počkal, pak vyskočil také. V kajutě nastalo úplné ticho. Spáči chrápali, funěli, ale žádný se ani nepohnul.

## III

Když Birkin se Skubou osaměli mezi spáči, pleskli se po ramenou a zašklebili se. Věc se dařila. Ticho a šero bylo příznivé jejich záměru. Birkin obezřetně šmátral rukou v rohu podpalubí, pak postoupil dál, až nahmatal kov – byl to těžký visací zámek, spojující dvě půle železného příklopu do skladních prostorů v podpalubí. Skuba stál vzadu, rozčileně naslouchal a co chvíli sebou škubl – to, co prováděli, nebyl žert. Birkinovi dlouho trvalo, než opatrně zasunul klíč. Konečně pero cvaklo a petlice povolila. Námořník rychle odhrnul plachtovinu a vytáhl jeden dřevěný poklop, nejbližší od kraje. Skuba přidržel plachtovinu a popadl ho. Rozčilením ho polilo horko, hluboce, namáhavě dýchal a v duchu litoval, že nemá vodku nebo líh, to jsou ty pravé nápoje, které zahánějí strach.

„Lampu,“ řekl Birkin.

„Tady je.“

„Hned za mnou zavři, ať nejsou stopy, a upaluj do kajuty, rovnou na pryčnu, jasný? Dělej, že spíš. Nebudu se s tím piplat, počkej deset minut a otevři, budu čekat.“

Shýbl se, promáčkl se úzkým otvorem, rukama se přidržel podlahy a nohou hledal schůdky. Skuba se naklonil a zaslechl, jak Birkin sestupuje potmě dolů. Rychle vrátil prkno na místo, zakryl je plach­tovinou, nastavil petlici, jak byla, ale nezamykal, pak s úlevou vy­dechl a po špičkách se odplížil do kajuty. Chvilku postál, naslouchal chrápání spících kamarádů, pak zalezl na svou pryčnu a přetáhl si přikrývku až k uším. Byl sice rozčilen, ale věřil, že všechno určitě dobře dopadne.

Dokonalé ticho, naprostá osamělost a pevně zavřený příklop nad hlavou uvedly Birkina do znamenité nálady. S jistotou sestupoval po schůdcích a za chvíli už cítil pod nohama tvrdé pytle. Zastavil se a trochu se vydýchal. Pak si vzpomněl, že si musí pospíšit, zavrtěl tedy lucernou a sáhl do kapsy pro sirky. V kalhotách nebyly. Postavil lucernu k noze, strčil ruku do záňadří a náhle začal s neuvěřitelnou rychlostí horečně šmátrat po těle, obracel kapsy na ruby, popleskával se po čepici, na prsou, dokonce i po botách. Zřejmě je ztratil nebo na ně v tom spěchu prostě zapomněl. Bylo mu do pláče. Stál bez hnutí, celý vyjevený, v hlavě příval zoufalých a smutných myšlenek, široce otvíral oči do tmy a hloupě opakoval:

„Ach, ach, ach! Bože, bože, bože!“

Pochmurné ticho se mu bezhlase vysmívalo. Ze zatuchlého, vlhkého vzduchu se mu točila hlava. Znova začal hledat sirky, vytřásal i podšívku. Někdy se sirka propadne dírou v kapse. Ale neměl nic. Zmáhal ho nervózní smích a teskná bojácnost. Když se trochu vzpamatoval, uvědomil si, že bude lepší, když se bude pohybovat, musí přece něco podniknout. Hledat nazdařbůh, jen po hmatu? A proč ne? Podpalubí je naložené skoro až ke stropu, může lézt docela klidně. Bedny s obleky, cíl jeho snažení, jsou veliké, ty nahmatá. A stojí až v rohu u zadní stěny, celkem devět kusů. Sice se mu potmě bude špatně hledat, ve spěchu třeba nabere hromadu vest a žádné kalhoty. A jak bedny znova zatluče? Kdyby měl s sebou světlo, našel by pár rohoží, zacpal by prázdné místo a víko by přitloukl hřebíky.

Ale jiné východisko nebylo. Vynaložili příliš mnoho důvtipu a námahy, riskovali příliš mnoho, než aby se mohl vrátit s prázdnou. Zarmouceně, pln pochybností se vydal kupředu nejistým krokem a s rukama napřaženýma jako slepec. Klopýtal o pytle s moukou, občas musel dokonce lézt po čtyřech, aby se přehoupl přes nějakou nečekanou překážku, jako byly hromady bavlny nebo předměty zabalené v rohožích. Instinktivně se pohyboval bez nejmenšího šramotu, ticho a přítmí ho skličovalo. Podpalubí, kde se v denním světle tak dobře orientoval, mu teď připadalo jako nekonečná obro­vitá propast, zavalená zbožím.

Zakrátko zavadil prsty o drsné dřevěné bedny. Očekával to: na tomto místě sahal náklad až k palubě a byl rozložen po celé šíři parníku, od jednoho žebroví k protějšímu. Musel rozebrat bedny, aby prolezl dál do prázdného prostoru. Ohmatal rohy jedné bedny, byla těžká, ale malá, odstrčil ji, chvíli poslouchal, jak se tichounce sune, nahmatal druhou, odstrčil ji a právě se chystal odstrčit třetí, to byla poslední, která mu stála v cestě, když mu náhle bleskla hlavou myšlenka, po níž mu ruce klesly. Třetí bednu _viděl._

Její obrysy se sice rýsovaly ve tmě velmi neurčitě, rozplývaly se, unikaly námořníkovu zbystřenému zraku, ale přece jen tu bylo jasněji. Podpalubí zahalovalo stejnoměrné pološero, za Birkinovými zády se odstiňovaly tmavé hromady nákladu a úplně vzadu pak byla tmoucí tma. Nebyl s to nalézt nějaké vysvětlení, roztřásl se náhlým úlekem, a když vykoukl kupředu – natáhl hlavu jako kachna v rákosí – zkoprněl: sotva na pět sáhů před ním seděl na soudku jakýsi muž, v obličeji měl pozorný, napjatý výraz, byl bledý, ale klidný. Vedle něho stála na rohu velké bedny svíčka, pomrkávala a prskala.

Birkin ztratil rovnováhu, padl na bok, udeřil se o bednu do hlavy, vyskočil a vrhl se nazpět, zaplétal se mezi pytle, padal, znovu vyskakoval, obličej zkřivený, měl chuť se naplno rozeřvat. Propukla v něm divoká hrůza – v děsivém strachu se hloupě rozháněl rukama. Tmavé hromady mu připadaly jako příšerní pavouci s chapadly. Dusil se. Zdálo se mu, že schůdky před ním unikají stále dál a dál, srdce nalité k prasknutí mu bláznivě bušilo. Těsně u schůdků padl znova, bolestivě se přitom udeřil o pytel do tváře a v té chvíli cítil, že umírá: neviditelná ruka ho pevně uchopila za krk. Měl dojem, že ho tíží metrákové závaží. Slabě vykřikl, z očí mu vyhrkly slzy. A kdosi mu tlumeným vzteklým hlasem srozumitelně šeptal do ucha:

„Vylezu za tebou, strašpytle! A jestli nechceš na galeje, tak drž jazyk za zuby. Rozumíš?“

V Birkinově vyšinutém vědomí burácela ta slova jako uragán. Napůl zadušen moučným prachem hystericky vyjekl:

„Já všechno… já nic… Smilujte se! Ježíši Kriste! Proboha všemohoucího!“

„Lez nahoru! Dej pokoj, ty babo! Tak lez, lez, prosím tě!“

Birkinovi se zvedal žaludek. Byl úplně ohromen, ztratil pocit vlastního těla a vůbec nepřemýšlel o tom, jestli bude příklop otevřen nebo ne. Skuba stál nahoře a třásl se rozčilením a netrpělivostí.

„Mlč!“ zasípěl Birkin a zapotácel se slabostí. „Mlč! Proboha, mlč! Mlč!“

Skuba zvedl ruku, aby zavřel poklop, ale škubl sebou, z podpalubí vylézal jiný Birkin. V rozpacích ustoupil o krok. Na palubu vkročil muž, mihl se jako stín a tiše zmizel v mlze.

„Birkine!“ řekl Skuba. „Co se stalo?“

„Mlč! Mlč, proboha!“ Birkin se zachvíval pláčem. „Má hlava, ach, má hlava!“

Zamířil do kajuty – motal se jako opilý. Vyděšený Skuba třesoucími se prsty zavíral sklad. Zmocnil se ho tíživý nepokoj – úplně ztratil rozvahu.

## IV

Sychravá noční mlha vyhnala ze Siňavského poslední zbytky ospalosti. Vystřídalo je mrazení a pomstychtivá nenávist k dvounohému tvoru, zvanému „člověk“. Těžká, studená tma mu klížila oči a protivnými vlhkými doteky útočila na jeho tělo, zahřáté postelí. Ve vzduchu se vznášely dvě skvrny, červená a žlutá – byly to lucerny na hlavním stěžni a na kormidelně.

Natáhl ruce dopředu, aby neklopýtl, a opatrně se sunul kolem středního stěžně a záchodů ke strojovně, odkud se nesl tlumený, udýchaný hukot pístů a ztrácel se v tichu. Po dvou krocích zakopl o provaz, natažený křížem přes palubu, a svalil se na jakousi živou, huňatou, pevnou a teplou hmotu. Pomalu se zvedal a proklínal všechny dobytkáře na světě, zatím co vyděšené ovce ho zdravily žalostným bekotem, strkaly se a poskakovaly. Překročil provaz a s rukama napřaženýma se krok za krokem pohyboval po volné palubě na pravém boku, měl jisté obavy o svá žebra.

Ruce mu sice pomáhaly, ale nohy nejsou ruce, a tak ještě dvakrát přeletěl přes jakési bedýnky – ve tmě vypadaly nějak nehmotně a nepřátelsky. Když se vzpamatoval z nepříjemných nárazů, šlápl zas na něco, ale tentokrát se skrytou škodolibostí – byl to nějaký pasažér z podpalubí, který se uvelebil vedle kuchyně. Rámus a zlostná hrdelní řeč ho přesvědčily, že na palubě nejsou jen ovce. Ze strachu, aby mu nějaká nepřiletěla, proklouzl hbitě ke strojovně a přehoupl se nad čtvercovým otvorem v litinovém plátu. S úlevou vdechl prohřátý vzduch.

Vnitřek strojovny vypadal jako dokonalý protiklad mlhavé, nepřívětivé noci na moři. Hluboko dole pod třemi obrovitými ocelovými válci, které se leskly jako nalakované, mezi spletí železných mříží a visutých žebříků, které členily strojovnu na patra, plápolal rudý plamen v topeništích, a v prudké záři uhlí rozžhaveného doběla se jako pekelní hříšníci pohybovali malí, umounění topiči. Všechno bylo ozářeno ostrým elektrickým světlem, které bodalo do očí. Ve válcích plavně a lehce běhaly nahoru a dolů ohromné písty a jejich naleštěný povrch při každém pohybu rytmicky hvízdal. Za zádí, ukryt vodou a tmou, tlumeně vrčel lodní šroub. Bylo tu cítit petrolej a olej a Siňavskému připadalo, že strojovna je nejútulnější kout na světě, plném smutku a tmy.

Napůl ležel v okně, ruce zastrčil hluboko do rukávů a hrdinsky odrážel útoky spánku, který se pokoušel vzít ztečí slabé tělo mořeplavce z Penzy, jež čítalo šestnáct let a čtyři měsíce. Vědomí mu říkalo, že na hlídce spát nesmí, co kdyby zapískal první důstojník nebo se najednou objevil kapitán. Ale totéž vědomí docela záludně, nepozorovaně, ba docela bezděky začalo povlovně nabývat onoho blaženého, fantastického přísvitu, kdy se hluk zdá být hudbou a kdy nás děje přenášejí na tisícikilometrové vzdálenosti až do zapadlého městečka, kde jsme doma, kde není Černé moře a vzteklý lodník a kde je uzounká, bahnitá říčka, ubohoučká promenáda a dvě sestře­nice, jedna černá a jedna přizrzlá. Siňavskij kráčí alejí a má na sobě úžasnou uniformu, která to okresní hnízdo uvádí do vytržení: bílé kalhoty, bílou blůzu s modrým límcem, modře pruhované tričko a na hlavě švihácky posazenou čepici, na níž se skví jméno „Vega“. Vítr si pohrává s černými stuhami, které ho koketně laskají na krku, a tisícihlavý zástup naň vyjeveně zírá a ukazuje prstem.

„Námořník!“

„Podívejte, námořník!“

„Tamhle jde námořník!“

„Jé, heleďte, námořník!“

Sestřenice jsou omráčeny a gymnasisté v ošoupaných kalhotách dostanou kvinde. Pak se odehrává něco nepochopitelného, to, co je možné jen ve snu, obrazy se divoce proplétají, střídá se tma a světlo, hrůza a radost…

Strašlivá rána do hlavy, která by méně pevnou lebku hravě roz­louskla, vrátila Siňavského k oknu strojovny na parníku „Vega“. Otřásl se, zaklel a pak zasténal. Lodník se naň jízlivě díval a mnul si naražené prsty. Siňavskému trnula hlava, před očima mu vyskakovaly zlaté hvězdičky.

„Siňavskij! Na hlídce se nespí!“ zasyčel lodník. „Doma si dělejte, co chcete, ale tady jste na moři!“

„Co… co mě bijete?“ zafňukal Siňavskij. Rty se mu třásly, z očí mu vyhrkly slzy. „Co si to dovolujete?“ vzlykal a třásl se zimou a bezmocným, bojácným vztekem. „Co? Jak se opovažujete?! Já vám ukážu! Já…“

Lodník se tvářil nadmíru spokojeně. Nenáviděl učně. Přemohl se a zachmuřil obočí, těkavé, hustě zarostlé oči se mu zaleskly a zne­hybněly.

„No, no!“ poznamenal a zíval. „Teď brečíte, a já do vás trošku strčil. Ano! Jak to, copak na hlídce se smí spát? Jen táhni, stěžuj si!“ zařval náhle a do obličeje se mu nahrnula krev. „Jen jdi, moulo! Jdi, žaluj!“

„Taky že půjdu!“ zaječel Siňavskij. Teď už nepřemáhal pláč a rozmazával si slzy po celém obličeji. „Co si o sobě myslíte? Zaplatíte pokutu, darebáku! Nádivo jeden!“

„Pchá!“ mírně pronesl lodník a zmizel ve tmě.

Siňavskij vztekle dupl, pak se odpotácel k lavičce. Cloumala jím zuřivost. To už bylo po druhé! Po prvé dostal „nálož“ za to, že položil na stůl čepici. Copak to je nějaký zločin? Nevzdělanci, troubové, chamraď vesnická pověrčivá! Dřepnout na stůl, to můžou, ale položit si tam čepici, to ne? Ještě dobře, že o tom sestřenice nevědí. Zatracený život! Od rána se mu pošklebujou, schovávají mu kalhoty, do hrnku mu nasypou čtvrt kila cukru nebo sůl… Musí uklízet záchody, v každém přístavu čučí na hlídce u můstku, a za to všechno musel zaplatit devět rublů! Už toho má až po krk! Teď řve. No a? To přece nejde, aby ho takhle mlátil jen tak pro nic za nic!

Dokonale otráven drsným námořnickým životem, který je zpovzdálí tak vábivý a zblízka tak nesnesitelný, udělal pár kroků k zadní části paluby – stále ještě nadával a popotahoval. Má si stěžovat prvnímu důstojníkovi? To je nebezpečné, ten drží nad lodníkem ruku, radši se podívá, jestli je kapitán vzhůru. Ať mu řekne, jestli ho lodník smí bít nebo ne. Pomalu se proplétal mezi nejrůznějšími předměty, které zaplňovaly palubu, když narazil na něco studeného, oblého a velkého. Natáhl ruce a nahmatal otvor – byl to sud. Vtom se ozvalo nemohoucí chichotání, provázené tlumeným žbluňkáním. Siňavskij napjal sluch a znehybněl.

Tiché zvuky se opakovaly. Bylo slyšet, jak někdo šmátrá ve tmě, řehoní se a těžce funí.

„Chichichi!“ huhňal Burak, který seděl na podlaze mezi sudem a obrubníkem. „Já jsem dobrej chlap, kamaráde, ale život mám hroznej, pod psa, kamaráde, mizernej, mizernej! Kam se na mě hrabeš, to je jasný… Tady máš rourku, tady je ta děvka zlatá… Já ti řeknu, to je vínečko, jedna báseň!“

Jeho společník nepronesl ani slovo, hlasitě škytnul a zas byl zticha.

„Ne – nemůžeš? Už nemůžeš?“ pokračoval Burak. „Už jste unavenej? Tahle značka vám podrazila nožičky? Martyne, kluku miliónová, kde jsi?“

„Drobátko mlíč-mlíčka!“ toužebným hlasem zadrmolil Martyn a šmátral kolem sebe. „Byla tady ovečka, člověče. Chtěl jsem si ji podojit a utekla mi… kamaráde, není nad mlíko, to si člověk spraví chuť…“

Byl zpitý cheresem do němoty. Před chvilkou polapil ovci a chtěl si nadojit mléko do čepice, ale ovce mu utekla a Martyn ne a ne to pochopit. Pořád byl přesvědčen, že je ovce někde blízko a jenom proto, že je tma, nemůže nahmatat její vlnu.

Oba už byli tak opilí, že nemohli ani vstát, a tak mleli páté přes deváté a cucali z lodníkovy rourky, ale požitek z toho neměli žádný. Siňavskij stál, přemítal, a najednou se mu rozsvítilo: rourka přece patří lodníkovi, to tedy znamená, že chlapi pijou s jeho vědomím. Jen počkej…

Víc se nerozpakoval, zaplavila ho mstivá radost, teď už se jen třásl netrpělivostí a strachem, aby kapitán náhodou nespal. A žalobníček se rozběhl do salónu. U dveří se zastavil, rozvažoval, jestli ho námořníci za to zmlátí nebo ne, došel sice k závěru, že ho zmlátí určitě, ale už nebyl s to pomstu nedokonat. Tiše otevřel dveře.

„Oč jde?“ zeptal se kapitán. „Vy jste plakal, mladíku? Styďte se! Námořník, a cedí jako ženská! Tak co je?“

„Pane kapitáne!“ zaúpěl Siňavskij. „Dostal jsem bití, ale za co? Lodník mě teď praštil… do hlavy… a já vůbec nespal! A co on? Tam pijou chlapi ze sudu… on jim dal rourku… navrtali sud… Tu rourku má pořád u sebe, aby mohl krást víno ze sudů! A já…“

Kapitán překvapeně poslouchal a upřeně si prohlížel učně. Žalostný bezvousý obličej, ubrečené oči, naběhlý nos. Rvačky, klepy, donášení, zlodějny… Fuj!

„Táhněte!“ vybuchl kapitán. „Lodník je trouba a vy jste taky vypečený. Vždyť spíte i v chůzi, věčně vám padá hlava. Cápku jeden! Chovejte se jako chlap!“

Rozběhl se nahoru, už neposlouchal, co mu učeň zmateně vykládá. Za okamžik se na témž místě, kde se Martynovo srdce zachvívalo blaženou myšlenkou na „trošánek mlíčka“, rozlehlo energické námořnické sakrování a milovníci cheresu, opřeni jeden o druhého, se potáceli ke kajutě, zmámeni vínem i hádkou.

Před očima jim žhnulo ohnivé slovo „Výpověď!“, ale oba je vítali, necítili ani stud, ani rozčilení. Když byli opilí, bylo jim moře po kolena, kašlou na to! Vždyť to není po prvé! Pchá! U schůdků se Martyn zastavil, rozmyslně potřásl pěstí a z plna hrdla zařval.

„Vejpověď?! Klidně! Teda klidně! Vlez mě na hrb, potvoro mořská!“

## V

Minulo půl hodiny a po všech koutech „Vegy“, od první třídy až do kotelny, od kuchyně až po společenské místnosti, se rozletěla podivná zvěst. Birkin oznámil, že se v podpalubí našla prázdná bedna, uzpůsobená tak, aby v ní mohl cestovat člověk. Majitele této „tajné kajuty“ se bohužel nepodařilo nalézt, ačkoli se o to všemožně snažili. Prohlédli všechno: záchranné čluny, kajuty, bedny na uhlí a na chleba, znova překontrolovali jízdenky, ale všichni cestující je měli v naprostém pořádku. Zřejmě šlo o podvodníka veliké ráže, vyklouzl, protože si nepochybně už v Oděse opatřil lístek a teď si klidně ležel někde v kajutě třetí třídy, zíval a chechtal se jim.

„Jdu takhle…,“ vysvětloval Birkin cestujícím, kteří se kolem něho shlukli. „Tak jdu… a najednou slyším, že někdo chodí pod palubou. Teda já mám ohromný uši! Popadnu klíč, otevřu, vlezu tam… A najednou bác! Rána z pistole. Až jsem sebou praštil. Ale hned jsem vyskočil a v tom leknutí ne a ne zavřít poklop. A chlap za mnou, fofrem, ani jsem si ho nestačil prohlídnout. A teď ho hledejte… Možná, že tady stojí mezi námi a poslouchá…“

Cestující si rozčileně prohlíželi jeden druhého, zvědavě a podezří­vavě se obraceli ke každému novému obličeji, který se připojil ke skupince.

„Jo…,“ pokračoval Birkin. „A ta bedna, ta je ohromná, a je na ní napsáno ‚sklo‘. Jo, sklo. Jsou tam tři takový bedny. Ve dvou je sklo, to je v pořádku… Ale třetí je prázdná, jenom se tam povaluje ňákej šperhák nebo co…“

„Asi ho vyplašili,“ řekl ospalý tlouštík. „To je, co?“

„Pá-ne!“ řekl kdosi a mlaskl.

„Chytře to udělal!“ přidal se třetí.

„To byla hlavička!“

„Chlap mazaná!“

Zmatek se poněkud utišil. Ale nikoho ani ve snu nenapadlo, že až v Batumi vyjde najevo, co naloupil tajemný pasažér. Nevykradl nic víc a nic míň než šest lodních kufrů a byla to čistá prácička, odpomohl jim od velkého množství zlatých předmětů.

„Vega“ se blížila k přístavu. Z můstku zazněl ostrý povel kapitána, provázený táhlým cinkáním a rachotem. Šroub se zastavil, loď se přestala otřásat. Spadla druhá kotva a ospalé ticho znovu porušil rachot kotevního řetězu.

Do spuštěného můstku narážela loďka, neklidně se houpala na vlnách, čekala na cestující. Seděl v ní Tatar, díval se vzhůru na pochmurný kovový bok „Vegy“, v rukou mu nehybně trčela vesla. Rozednívalo se. Vítr se utišil, mlha nad lehce zčeřeným zálivem řídla, bledla, průzračněla. Lidé i věci vypadaly jako přízraky. Navijáky rachotily, zboží se snášelo do plochých plachetních bárek, které obklopily parník.

Ten, koho hledali a nenašli, už se protlačil k můstku a rychle sestupoval po schůdcích. V ruce držel nabitý kufřík. Usedl do loďky a bezděčně zvedl oči – na palubě se každý věnoval své práci. Sunuly se tam dvě postavy a ochraptělými hlasy vykřikovaly povely. Promrzlé ovce žalostně bečely, železo drnčelo, odněkud zaznívalo klepání kladívka.

Loďka odrazila, zhoupla se v zelených vodních propadlinách jako racek, a když Tatar aspoň padesátkrát zabral vesly, zmizely obrysy parníku v mlhavém oparu jitřního moře. Před loďkou se pomalu vynořoval hornatý břeh, jako by vyrůstal ze země.

Noc prchala na západ, v zlátnoucím jitru se rozehříval vzduch. Nafialovělá mlha naposled polaskala hladinu a rozplynula se v nic.

„Vega“ zvedla kotvy a zamířila k jihovýchodu.

  

_1907_
