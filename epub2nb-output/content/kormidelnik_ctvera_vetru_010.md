---
title: Úžina mořských bouří
contentType: prose
---

<section>

## I

V poledne se Mattison Pad jako obvykle vzdálil na písečné svahy mysu. Z blůzy na chlupatých prsou mu trčely blyskotavé láhve a při každém šlápnutí bočitých nohou tesklivě vyzváněly, jako by neměly přelít svůj obsah do vyplechovaného žaludku virtuosa, nýbrž do ubohých vnitřností kojence.

Padovi se přihodilo to, co se občas stává mnoha nevyrovnaným lidem, kteří tělesnou konstitucí a dokonalým nedostatkem nervů alespoň vzdáleně připomínají plemenného býka: propadl alkoholu. Nejstrašnější nápoje, které by na místě jako rána z pistole složily každého dragouna, měly na jeho organismus, naložený v lihu, týž účinek, jako když lehký vánek ověje sochu. Když se škuner motal mezi ostrovy, byl ten starý mořský vlk nejnešťastnější člověk na světě, a byl to lupič, který už viděl smrt tolikrát, co by napočítal zrníček v granátovém jablku.

Byl od přírody vynalézavý a tak se ctí vyřešil tuto svízelnou situaci, hned jak „Sud prachu“ vyhodil kotvu u břehu úžiny. Každé poledne sedal na rozpáleném písku, zevnitř zahříván rumem, silným jako ocelová tyč, zvenčí pak pískem a sluncem, které vařilo jeho mozek v žhavých alkoholických výparech, že bublal jako bob v oleji. Zde upadal do strašlivého vzrušení, blízkého opilosti.

Tímto nápadem se možná nepyšnil o nic méně než jménem lodi, které sám vymyslel. Patřila dřív soukromé akciové společnosti a nesla jméno „Regina“. Pad měl sklon k posedlosti i v slovech a navíc bouřlivou fantazii, a tak když probral v paměti všechny názvy, nepřipadalo mu nic tak otřesné jako „Sud prachu“.

Země se vařila v palčivém slunci, nebe bledé horkem mělo nesnesitelný suchý lesk a bodalo do očí. Pad si rozepnul halenu, usedl na písek a pustil se do práce, to znamená, že zvedl láhev dnem vzhůru a táhl tak dlouho, až byla prázdná.

Alkohol působil pomalu. Při prvních locích se Padovi zdálo, že pije zteplalou vodu, mírně okořeněnou vyčpělým pepřem, ale při dalším loknutí už měl mnohem solidnější dojem. Jako když zavane horký vítr a olízne sněhovou závěj. To však trvalo krátce. Pak se cítil fantasticky normální a to ho naštvalo. Zatřepal hlavou, utřel si zpocený obličej a obrátil do sebe ďábelskou směs džinu, whisky a koňaku se zázvorovou příchutí.

Párkrát pěkně nasál z tmavé ploché nádoby a rázem mu připadalo, že sedí v kotli nebo v topeništi lokomotivy. Písek ho nemilosrdně pálil skrze kožené kalhoty, nebe mu spouštělo na hlavu rozžhavené pláty – po každé ráně se mu v uších rozezněl veliký gong. V mozku se mu napínaly neviditelné pružiny, před očima mu sršela oblaka jisker, poskakujících na písku a na tyrkysové hladině.

Daleký mořský obzor se potácel, byl stejně nachmelený jako Pad. Jeho křečovité výkyvy se podobaly klapání obrovské nebeské čelisti.

Pad byl téměř opilý – uznale mručel a pokoušel se zanotovat písničku, ale nevyloudil ze spáleného hrdla nic kromě chraptivého ryku – jeho hlasivky si ostatně zvykly na písně tak málo jako mnich na seno. Ale i tak prožíval nejisté štěstí opilců, snivé blaženství medvěda, který drnká na rozštípnutý pařez.

Tak to trvalo asi hodinu, až k Padovu hrdlu dostoupila rudá mlha a připomněla mu, že je na čase jít spát. Starý přemohl závrať a obrá­til zarostlý šarlatový obličej k úžině. Těsně u vody pár námořníků vysmolovalo člun. Vznášel se tam kouř, něžný jako bleděmodrý závoj. Na špinavém boku škuneru zářilo usušené prádlo. Mezi lodí a pobřežím se táhl slunečný pruh moře.

Namotaný, veselý Pad, rozpařený jako chmel v kádi, nemotorně zablekotal nohama a vyrazil z místa. V témž okamžiku se na jeho obličeji objevil výraz nejhlubšího údivu: vzduch zkalněl, zšedl, nebe se podlilo krví a všechno zavalila strašlivá němá tma.

Těžce padl na obličej – notná dávka alkoholu a slunce mu podrazila nohy.

„Pitomý vtipy!“ řekl by si, kdyby měl pokdy o něčem takovém přemítat. V hlavě se mu ještě chvíli kupily lesy stožárů, fantastické obrazce, jednotlivá slova, mrtvá stejně jako on, ale zakrátko všechno skončilo. Hlasitě zasípal, ale to byl jeho poslední kousek. Když námořníci doběhli k svému kapitánovi, s úlekem spatřili negra. Pad měl tvář černou jako železo, i krk měl modročerný sraženou krví, která vystoupila pod pokožkou.

„Zvednul kotvu!“ zvolal Rodec, námořník s dlouhými vlasy, který pobíhal kolem Pada. „Jennere, postav se tuhle, a ty ho táhni za nohy, Sigby! Co? Že ho nezvednete? Vždyť jsem vám říkal, že váží nejmíň sto padesát kilo!“

„Heleď, Rodecu,“ řekl Jenner a rozčileně se podrbal za uchem, „přines dvě tyče a kbelík vody. Třeba je ještě naživu. A jestli opravdu zvednul kotvy, tak ho na tyčích odneseme na loď.“

„Zrovna když se to nejmíň hodí,“ zabručel Sigby. „Zejtra jsme měli odplout. Ten by mě naštval! Chlapi se zaručeně poperou. A tak je to vždycky,“ zakončil a vztekle dupl. „Tak je to vždycky, když někomu vlezou do palice divoký nápady. To má z toho, že nechlastal tak, jak ksakru chlastá každej, že neseděl pěkně u stolu pod střechou, jak se na správnýho námořníka sluší!“

## II

„Taky bys tam měl jít, Allane,“ řekl kuchař, když míjel lodní kuchyni. „Všichni jsou navztekaní, teď bys měl dávat dobrý pozor. Ono není k zahození poslechnout si, co chlapi říkají, vždyť jde možná taky o tebe.“

Allan se usmál.

„Ještě nepřišel můj čas,“ pronesl tiše a dál rozhoupával rukama táhla a pozoroval, jak se chvějí provazce na lodním žebříku a jak se znovu pod stěžňovým stolem uklidňují. „Já počkám.“

„Dejme tomu,“ řekl kuchař a popleskal hocha po rameni. „Ale ty už nejsi takový zelenáč, krásný podvodníku, abys takhle vysedával v koutě. Jdi do podpalubí, pacholku katův, jsou tam všichni. Taky tam mířím v jedné záležitosti, která mě upřímně řečeno uvádí do rozpaků. Pověz mi, Allane, kdo to kdy slyšel, aby se na kuchaři požadovala znalost účetnictví? Chtějí ode mne hospodářskou zprávu, to je něco nevídaného! Je to hanba, Allane, od správných lupičů je to ostudné a mělké jako vyschlý břeh. Když jsem ještě míval pletky s Harleyem Rouporem, ten zvednul kotvy, už to bude nějakých šest let, kartáč ho prošpikoval, tak za toho se nic takového nedělo – kdo chtěl, ten si došel do podpalubí, tam stály desítky prima vykrmených býků, do jednoho to napálil z pistole a potom si vybral kousek, na který měl chuť. Pojď, Allane, bude to náramně zajímavé!“

„Tak půjdem,“ lhostejně řekl Allan, „ale dobře víš, že nesnáším rámus.“

„Tak na ně dupni a je to!“ posměšně namítl kuchař.

Byla noc, oceán se tiše převaloval u boku lodi, nebe zatemněné mračny bylo nízké jako strop sklepení. Kuchař a Allan přistoupili k otvoru, ozářenému zdola světlem svic. Jeho půlkruhová tlama vyvrhovala mračna kouře, výkřiky a dusné teplo lidských těl.

Když oba sestoupili, předestřel se jejich zrakům následující obraz.

Na horních a dolních pryčnách sedělo mužstvo. Chlapi kývali nohama, pokuřovali, smáli se. Bylo to šestatřicet dravých mořských vlků. S ohledem na slavnostní chvíli si někteří oblékli místo kabátců z plachtoviny švihácké hedvábné blůzy, někteří se oholili a tu a tam měl některý kolem levého zápěstí kus černé látky na znamení smutku.

V koutě vedle soudku s vodou leželo na čistém stole dosud netknuté pohoštění – spousta bílých chlebů, uzená kýta, placky a pytlík rozinek.

Na dlouhém jídelním stole uprostřed podpalubí ležel na koberci kapitán Pad. Oči se zatvrzele nechtěly zavřít a byly obráceny ke stropu, jako by se tam v těch vysmolených spárách skrývalo vysvětlení tak nečekané smrti. Obličej zčernal ještě víc, napuchl a ztratil jakýkoli výraz. Nebožtík měl parádní námořnickou uniformu s prýmky a lesklými knoflíky. V nohou měl americký kord, který ukořistil na velrybářské lodi. Naběhlé ruce měl zkřížené na klenuté hrudi.

Ale smrt, která už tolikrát klepala na rameno všem přítomným, působila i teď pranepatrným dojmem. Chlapi se chovali nenuceně, hádali se, uzavírali sázky, jestli bude Pad do rána cítit, nebo jestli vydrží. Směs putyky, hřbitova a podezřelé kompanie Allana nečekaně rozrušila. Tušil důležité události a mladé oči se mu neklidně zaleskly jako zorničky rysa, který vyráží na lov. Stál v koutě, na rtech zvláštní úsměv – vypadalo to jako neurčitý pohyb muže, jenž váhá mezi pozdravem a výhrůžkou.

Sotva zaujal své místo, vyhoupl se na pryčnu Rage, Padova pravá ruka – teď už pouhopouhá ruka, neboť trup zvedl kotvy. Měl domýšlivý čtverhranný obličej a bez ustání těkal očima po tvářích přítomných. Nastalo jakés takés ticho.

„Chlapi!“ řekl Rage. „Co se stalo, stalo se. Tam ho vidíte,“ a ukázal rukou k nebožtíkově hlavě. „Pad strašně chlastal, to víte všichni zrovna tak dobře jako já, ale kdo by se opovážil mu to vyčítat?“

„Správně jste to řekl,“ podpořil ho Jennerův hlas. „Plujte dál, poručíku, a nebe ať vám pomůže, abyste šťastně spustil obě kotvy v přístavu.“

„Každý dostane příležitost k řečnění,“ přerušil ho Rage a s nelibostí pohlédl na námořníka. „Chlapi! Co bych vám vykládal, nejsme nějaká vojenská kocábka, kde posádka dostane skleničku whisky v poledne a skleničku večer. Můžu se popukat smíchy, když na to jenom pomyslím. Ano, Pad měl správně na paměti svoje postavení a to ho zabilo. Kolik mám fousů na bradě, tolikrát jsem ho tahal za rukáv, když si nacpal blůzu a šel na ten zatracený kopec. Nadával. Strašně nadával a tvrdil, že se musí aspoň jednou za den napít. Změnit tu nešťastnou náhodu je zrovna tak zbytečné jako chtít podkovat koně v běhu. Jsme bezmocní, a kdybysme uměli plakat, tak tady teď Pad plave v našich slzách jako proutek v řece. Díky tobě, Pade!“ Rage zesílil hlas a obrátil se k nebožtíkovi. „Tvou zásluhou vyrostli z chlupatých vlčat opravdoví vlci. Amen.“

Odmlčel se a tragicky zvedl obočí, snažil se vyzkoumat, jak zapůsobil jeho projev.

Ozval se zdrženlivý potlesk.

„Jsme živí,“ řekl Rage, „a tak se teď musíme starat o neodkladné všední záležitosti. Musíme dát všechno do pořádku, aby ten, koho zvolíme za kapitána,“ tady se Rage zarazil, ale v té chvíli se všechny obličeje rázem staly neproniknutelné, někteří dokonce sklopili hlavu, „aby převzal loď čistou jako sklíčko. Teď má slovo kuchař Set All, podá slovo o stavu zásob. Potom já podám informace o příjmech a vydáních a nakonec nás kormidelník Harwey obeznámí se stavem výzbroje, výstroje a ostatního inventáře. Pak provedeme volby nového kapitána, nebudeme to protahovat na dlouhé lokte, protože jak víte, ztráta kázně je na lodi zhoubnější než přítomnost ženské. Skončil jsem.“

Na širokém osmahlém čele mu vystoupil pot. Zhluboka vydechl a poodešel stranou, na jeho místě se octl kuchař. Set dával najevo hluboké opovržení k roli, která mu byla přisouzena. Okázale sebou kýval, co chvíli strkal ruce do kapes, aby je znova vytáhl, když chtěl předvést nějaké elegantní, nenucené gesto.

„Co mám povídat,“ začal, „vy mě přece všichni dobře znáte. K čemu mám hrát takovou pitomou komedii? Budu mluvit na rovinu. Okradl jsem vás, gentlemani! Za ty tři roky jsem si nahrabal ohromný bohatství z prázdných beden od rýže a od pepře a z vyvařených kostí. Dodneška je prodávám žralokům, těm chudším, beru tři pence za kus, ať se mi zkřiví huba, jestli lžu. Jediná bída je v tom, že neplatí, pakáž!“

Zuřivý výbuch smíchu přerušil tohle prostoduché vtipkování. Set si otřel kníry, šibalsky mrkl na Ragův protáhlý obličej a náhle zvážněl, jen hluboko v neposedných panenkách se mu občas kmitl posměšek.

„Všecko jsem sepsal,“ řekl a vytáhl umaštěné lejstro. „Tak poslouchejte: máme čtyřicet pytlů sucharů první a druhé jakosti, šest velkých sudů mouky, každý nejmíň na půl tuny, pak máme dva býky, napůl chcíplé… Teda k těm býkům… To je mám pást nebo co? Zejtra oba odbouchnu. Co se vrtíš, Sigby? Nezasmrádnou, neboj se, máme lednice a sůl. A co ještě máme? Ano, ještě kávu, sušenou zeleninu…“

Puntičkářsky píchal prstem do lejstra a vypočítával veškerý proviant. Ukázalo se, že v téhle úžině, tak šikovně ukryté před zvědavýma očima, mohou sedět klidně třeba měsíc a vůbec si nemusí dělat starosti o jídlo.

Set se dal na ústup za souhlasného přátelského mručení. Byla řada na kormidelníkovi. Ani se nenamáhal vstát s pryčny; stála tam mezi ním a mezi lodníkem láhev, obklopená cínovými poháry. Allan viděl ze svého kouta, jak kormidelník vysunul za palubní podpěrou ostrý, vážný obličej a vystřeloval do zástupu věcné, krátké věty, přerušované zvuky kousajících čelistí.

„Všechno je dobré,“ řekl Harwey, „loď je v pořádku. Neškodilo by vyčistit obklad předního vazu pod čárou ponoru. Je tam spousta mušliček a všelijakého neřádu. Konečně jsme našli místo, kudy už tak dlouho teče – voda prosakovala pod kýlem u třetího trámu nalevo od zádi. Dali jsme tam záplatu. Materiál máme, od železných skob až po náhradní kosatku. Prachu máme dost až do příštích dešťů. Kdybysme dostali chuť bombardovat měsíc, tak to nejmíň čtyři neděle vydržíme, a museli bysme střílet od rána do večera. Výzbroj se skládá z dvaačtyřiceti pistolí, pětiranných a šestiranných, dvacet značky Cohan, šest značky Mortimer, sedmnáct značky Smith a Wesson, devět značky Scott. Pak dvě parádní děla bez jediného škrábanečku. Náboje: dvě bedny kartáčů, tři bedny granátů, kromě toho tři tucty koulí s Leversonovým pláštěm. Dvacet amerických seker, dvě harpuny, jedenáct šavlí, osmdesát katalonských dýk. Pušky: jedenáct kentuckých, pět značky Berdan. Revolvery: čtyřiatřicet značky Priestley, jeden značky Jackson. Náboje do všeho v plném počtu.“

Harwey se odmlčel stejně nečekaně, jako promluvil. Odvrátil se a přiťukl si s lodníkem.

Zatím hluk vzrostl, láhve kolovaly z ruky do ruky, někteří členové posádky se zády opírali o stůl, kde ležel Pad, a jak se rozháněli lokty, strkali do nebožtíka. Allan přistoupil k Harweyovi.

„Kormidelníku,“ řekl a lehce se zachmuřil, „slyšíte to? Každý mluví docela jiným hlasem než dřív za kapitána Pada. Znervózňuje mě to. Co bude dál?“

„Už se ve světě moc vyznáš, Allane,“ poznamenal kormidelník. „Mlč, jsi nejmladší z posádky, nepleť se do toho.“

„Mám takové tušení, že se stane něco vážného,“ opakoval hoch, „předtuchy mě nikdy neklamou, kormidelníku, věřte mi!“

„Počkej!“ zvolal Rodec a zvedl se, aby viděl na Rage, který vystoupil kupředu. „Chce mluvit!“

Allan se otočil. Rage už byl taky trochu nachmelený. Mával rukou na znamení, aby mužstvo poslouchalo. Utvořil se kruh. Poručík stál vedle nebožtíka a opíral se o kraj stolu. Zdálo se, že hledá oporu, a proto se chytá nebožtíka za ruku.

„Za tyhle tři měsíce,“ téměř vykřikl Rage, „za tyhle tři měsíce jsme shrábli jedenáct tisíc v hotovosti a dva tisíce za prodané indigo. Peníze jsou uložené v bance pro Přítele. Stvrzenky máme. Nový velitel si prohlédne doklady. Poslouchejte, chlapi!“ vykřikl znova. „Ať každý projeví své sympatie! Řekněte jméno, každý, jaké chce, tady jsme si všichni rovni!“

Naráz se rozhostilo hluboké ticho, jako by se náhle podpalubí vyprázdnilo a zůstal tam jenom Rage. Muži po sobě pokukovali, mlčky, ale významně, pátrali v obličejích kamarádů. Jen několik se mohlo pochlubit tím, že se jim v té chvíli rozbušilo srdce prudčeji, většinou věděli, že jejich jméno proneseno nebude.

Tu a tam se v koutech podpalubí kmitly úšklebky intrikánů, tlumený šepot rostl a rozlézal se do všech stran jako první známky nočního přílivu.

Allan stál mlčky u pryčny. Oči mu zářily vnitřním leskem a odráželo se v nich tlumené vzrušení, společné všem, v každém rostla touha promluvit silným hlasem, pronést slovo, jaké sám dosud nezná, promluvit celou řeč a všechno by pak rázem bylo jasné jako den. Ale kdyby se ho v té chvíli někdo zeptal, kdo se nejlíp hodí, Allane, odpověděl by prostým úsměvem, z jehož uzavřenosti jde strach. Nakonec lodník řekl:

„Kormidelník Harwey, nikdo jiný, chlapi!“

Za naprostého mlčení posádky pokrčil kormidelník rameny, jako by se divil tak dlouhé pauze, ale vcelku zachoval klid. Lodník pokračoval:

„Nedělejte drahoty, říkám vám. Harwey všechno zná, všecko viděl, všecko zkusil. Je přísný, to je pravda, ale dám na to krk, že za něho bude na lodi pořádek. Tak co, jste snad mrtví? Zvolte Harweye a hotovo! Všechno bude klapat!“

„Harwey! Harwey!“ zvolalo několik námořníků. Tvářili se, jako by s nimi volala i celá posádka. „Ať je Harwey kapitánem!“

Stoupenci kormidelníkovi těsně obstoupili svého kandidáta, ostatní se shromáždili kolem Rage. Starší chlapi bafali z dýmek, odplivovali a tahali z kapes pistole. Promluvila v nich zkušenost, instinkt starých dravců, kteří jsou jako ostříži i ve spánku. Ozvaly se výkřiky:

„Kdopak by stál o takového milostpána? Pryč s Harweyem!“

„Ať se přihlásí někdo, s kým pan Harwey nemluvil na půl huby!“

„Klidně volte! Kolem je vody dost!“

„Zeptejte se nejdřív Pada!“

„Půltuctu strašáků do zelí na jednoho správného námořníka. Bravo, Harweyi!“

„Jen lezte Ragovi do zadnice!“

„Pryč s Harweyem!“

„Hej, vy tam u sudu! To jste si moc špatně vymysleli! Harwey vám zavře hubu rychleji než Pad!“

„Rage! Chceme Rage! Ať je to Rage!“

Ragovi se nahrnula krev do obličeje. Rychle se otáčel ze strany na stranu a nuceně se smál, když na něj nepřátelská strana chrlila nadávky. Allanovi bezděky sklouzla ruka k opasku, kde měl nůž. Třásl se, opájela ho ryčná hudba urážek a zuřivosti.

Hluk vzrostl, na okamžik všechno splynulo v jedinou pestrou, sténající změť, pak znovu vynikly jednotlivé hlasy:

„Rage!“

„Harwey!“

„Rage!“

„Harwey!“

„Pryč s Ragem!“

„Pryč s Harweyem!“

„Hoďte je do vody!“

„I s lodníkem!“

„I s bednama!“

„I s těma skleničkama!“

„Oni si snad myslí, že nemáme všech pět pohromadě!“

„Gentlemani!“ řval Sigby, ale sám ještě nevěděl, koho vlastně volí. „Kapitána by mohl klidně dělat každý z nás, líp než ti puncovaní fousáči z Východoindické společnosti. Ptáte se proč? Z docela jednoduchých důvodů: kdo je tu námořník? Všichni! Protože každý se víc nebo míň na moři vyzná. Já, tadyhle Jenner a Jeep jsme první lodníci, Lawson je bývalý lodník od flotily, Heneri taky sloužil jako lodník… Každý máme plnou palici plachtových lan a směru větrů a co se kuráže týká, já myslím, že mezi námi není jediná zbabělá kůže. Tak co chcete?“

„Hej, Jennere!“ ozvalo se v rohu. „Slyšíš, dědku! Přihlas se taky!“

Zuřivé nadávky naplnily podpalubí. Všichni se natlačili kolem nebožtíka, který byl k výbuchům vášně lhostejný tak jako nikdy. Leckdo držel za zády pistoli a cpal se do největší tlačenice. V křiku zaznívala kovová struna, která prozrazovala krajní rozčilení. Lodník Kryštof držel ruku v záňadří a bronzový obličej s rozcuchanými sněhobílými vlasy se mu roztahoval v divokém úsměvu. Zdálo se, že Harwey zkameněl – stál vzpřímen a jeho oči postihovaly s rychlostí kočičích tlap sebemenší výhrůžný pohyb – v každé ruce držel nabitou pistoli.

Rage byl lehce nakloněn, podupával nohou a obracel tlustý krk všemi směry. Na lícních kostech mu planuly ohnivé skvrny.

Ani později, ani dřív, ale právě v ten okamžik, kdy to bylo nutné, protože dvakrát nebo třikrát cvakly kohoutky, vrhl se Allan k Padovi. Rty se mu třásly rozčilením. Konečně vystihl vhodnou chvilku a vší silou, jako by posluchači byli na míle daleko, vykřikl:

„Kdyby kapitán Pad vstal, všechny by vás vytahal za uši!“

Překřičel hluk a řev ustal. Harwey se přísně usmál, Rage se nechápavě škrábal na bradě a rozhlížel se. Sigby se hlasitě rozchechtal. Ještě vteřina, druhá, a zběsilost se rozlomila jako hůl pod sekerou, protože v Allanových slovech zněla neochvějná jistota. Byla to nádherná chvíle.

„Pobav nás ještě trochu, Allane!“ řekl lodník.

Podíval se na hocha, ale jeho mazaný pohled sklouzl po Alla­nových zatvrzelých očích jako pták po ledu. Allan byl v té chvíli zvláštní: spodní část jeho souměrného obličeje se usmívala, kdežto v horní půli tváře měl klidný, bystrý výraz dospělého muže, který se chopil důležité záležitosti.

„Jen opakuj, cos říkal!“ zvolal Rage.

„Já navrhuji, abychom se dnes rozešli a shromáždili se zítra,“ pokračoval Allan, aniž věnoval pozornost smíchu a pošklebkům pirátů. „Zítra budete chladnokrevnější. Dneska to nebude k ničemu, leda že Rage prostřelí Harweyovi nohu a Harwey zmrzačí Rage. Pad se určitě náramně diví. Zítra! Zítra každý najde nějaké definitivní rozhodnutí. Vždyť jste ještě ke všemu opilí!“

„To je něco!“ řekl Sigby a okusoval si nehty. „Jak nám ta mládež rychle dospívá, viďte?“

„Ano,“ pokračoval Allan, „nebyla by to moc pěkná podívaná, kdyby tekla krev. Nejlíp uděláte, když se rozejdete. Nemáte proč natahovat kohoutky. Vždyť jste všichni mí přátelé, já aspoň myslím, že žádné nepřátele nemám. Neřeknu už nic víc, než jsem řekl.“

Půltuctu rukou mu dopadlo na ramena, ještě než domluvil. Ten drsný projev souhlasu byl téměř upřímný. Zatím se hluk proměnil v hukot. Rage přistoupil k Harweyovi, jako by hledal námět k hovoru. Harwey se odvrátil.

„Allane,“ pronesl Kryštof, když se všichni uklidnili, „za půl roku ti narostou kníry, jak se budeš dívat na svět potom?“

„Zpříma,“ řekl Allan. „Moře nemá rádo hádanice,“ dodal. „A zítra bude všechno odbyté.“

„Prokristapána, Allane,“ řekl Sigby, „ty jsi ale prosťáček. Já ti povídám, že nejeden z nás dostane pár kulek do těla, než uslyšíš volání nového kapitána: Připravit se k odplutí!“

## III

Před druhou hodinou se všichni seřadili na zadní palubě. Námořníci přinesli Pada. Tělo, zašité v pytlovině, vypadalo jako obrovský svázaný tuleň. Položili je na desku stlučenou z prken, které používali při nakládce, a svérázná námořní rakev tiše sklouzla nohama napřed po palubě. Deska, kterou přidržovali tři námořníci, se zhoupla a zastavila. Mrtvý měl mezi chodidly pevně uvázanou olověnou příčku. Oceán byl klidný. Bělohlaví mořští orli měkce pluli nad vodou blízko břehu, jejich táhlé, ostré volání se neslo nad tichou, opuštěnou zemí. Harwey přistoupil k nebožtíkovi, smekl čapku a v té chvíli všichni zvedli ruce k hlavě – obnažili v palčivém slunci zátylky a krky, které měly barvu spálené hlíny.

Harwey odříkal modlitbu – roztržitě hleděl do dálky, pletl se a těžce hledal slova. Pak si rukou zaclonil oči před mořem – to byla pobídka, aby námořníci poslouchali.

„Chlapci,“ řekl chladně, aniž sklonil ruku, „zatím se moře ještě neotevřelo. Pad je zde. Nejsem řečník. V plavbách i v boji jsme si stáli s Padem po boku. Leckterý z nás může děkovat pouze jemu za to, že vůbec zůstal naživu. Přejme mu lehké odpočinutí.“

„Lehké odpočinutí!“ odpovědělo mužstvo jako ozvěna a i ty nejdrsnější obličeje zjihly, jako by je někdo pošimral pod nosem. Kdosi zakašlal.

„Nezapomeneme na tebe,“ pokračoval Harwey. „Zachránil ses před šibenicí, kdo ví, co čeká nás. Ale budeme žít, jako jsme žili, dokud nám osud neprokousne hrdlo. Amen.“

Dal znamení a deska se prudce naklonila k hladině. Tělo klouzalo, spadlo a zmizelo za palubou.

Ozval se dutý náraz a plesknutí vody.

Všichni přistoupili k zábradlí a dívali se, jak se blízko lodi i v dálce ztrácejí roztřesené kruhy. Minulo sotva deset vteřin a kolem „Sudu prachu“ se znovu prostírala nehnutá voda.

Teprve pak nastalo uvolnění, ozval se hovor, obličeje námořníků měly zas volný a nenucený výraz. Padův případ byl uzavřen.

„Chlapi,“ řekl Harwey, „to ještě není všechno. Kapitán nechtěl umřít jako potulný pes. Napsal závěť. Byla zamčená v bedně, kde sušil tabák.“

Tu se rozzářily i nejpochmurnější obličeje – v závěti mohly být ohromně zajímavé věci. Sigby se protlačil co nejblíž k Harweyovi. V životě takovou věc neviděl, třeba jeho otec zemřel doma, na vlastní půdě. Život příbuzné rozděluje.

V Harweyových rukou se objevil balíček a věru těžko říci, jestli ho v tu chvíli rozpečetily desítky rozčilených očí nebo kormidelníkovy prsty. Harweyovi zašustěl v ruce ušpiněný papír. V levičce svíral ještě nějaký předmět, který zřejmě vyndal z balíčku.

Nezvedl oči k hloučku, jako to zpravidla dělají lidé, kteří sdělují něco důležitého. Předčítal s jistou námahou, neboť Pad strávil svá školní léta vázáním uzlů na vlečných člunech. Ale rozluštit se ta čmáranice dala.

„11. července 18… 9,“ přečetl Harwey a přední řady se pohnuly. „Já, Mattison Pad, mohu zemřít. Kdyby se to stalo, nepřeju si rozloučit se s někým ve zlém, proto dělám toto rozhodnutí:

Za prvé: mé vlastní peníze, devět set šedesát liber ve zlatě, které najdete v levé zadní noze stolu, když nadzvednete desku, se rozdělí všem stejným dílem.“

Harwey se zarazil a prudce, ale neurčitě mávl rukou.

„Húú!“ ozvalo se v davu. Teď proběhlo vzrušení zadními řadami. Lidé, stojící vpředu, stáli strnuleji než ve chvíli pohřbu.

„Za druhé,“ pokračoval kormidelník. „Všechny věci, s výjimkou tří koberců, na kterých je lov se sokoly, odkazuju Harweyovi. Koberce dostane Allan, vždycky si je rád prohlížel.“

Mnozí se obrátili, pátrali očima po Allanovi. Stál docela vzadu. Byl klidný.

„Budeš na nich spát, Allane,“ řekl zamračený Rix. Záviděl kormidelníkovi, protože cena Padových věcí představovala značnou sumu.

„Tiše!“ zasyčel Rage.

Harwey pokračoval:

„Prosím, aby někdo z vás dopravil na uvedenou adresu obrázek, který jsem zapečetil s tímto lejstrem. To je má největší a jediná prosba k vám.“

Následovalo několik zmatených, mlhavých poznámek, z nichž nejsrozumitelnější bylo toto: … pozor na vodu, barvy nejsou přelakované.

Pak bylo něco zaškrtáno a na konci stál podpis, podobný rozsypaným drobným udičkám.

Zvědavost probudila v námořnících netrpělivé rozčilení a projevila se vrzáním podešví. Všichni stáli na špičkách a natahovali krk.

„Tak to ukažte, sakra!“ vykřikl Sigby. „Vždyť to máte v levičce!“

Harwey pomalu schoval listinu.

Prohlížel si portrét ženy, na míle vzdálené pošklebkům námořníků. Mezi obočím, stisknutým jako dvě uhelné bárky v maličkém přístavišti, bylo znamení domýšlivosti a překvapení.

Ozvaly se výkřiky:

„Hej, to je neslušnost! Slyšíte!“

„Tak nám to taky ukažte!“

„Půjčte nám tu nepřelakovanou ženskou!“

„Pad s růžovým kvítečkem v klopě! Chacha!“

„Chocho!“

Harwey natáhl ruku a vmžiku měl dlaň prázdnou. Napůl setřený akvarel skákal z ruky do ruky. Dospělí se proměnili v děti. Část mužstva se řehtala na celé kolo, ostatní měli v obličeji napjatý výraz, jako by na nich někdo žádal, aby udělali dvorní poklonu. Rage si pohrdavě odplivl; něžnosti nesnášel. Tu a tam se v někom zachvěl poloironický, poloostýchavý pocit, protože kolem vždycky voněla jen pryskyřice, pot a krev.

„Podívej se, Allane!“ řekl mladý Peeltcher a zatvářil se důležitě. „To je lepší než ty tvoje koberce.“

Allan vzal do ruky tenounkou destičku ze slonoviny. Postřehl nejdřív obličej, ale v příštím okamžiku zrudl tak, že se téměř zastyděl. Snad právě v polosetřených tónech byla zakleta svérázná krása drobounkého portrétu, který okouzlil Allana skutečnými, životnými tahy, plnými mladistvého půvabu. Bezděky ucouvl, jako by ho hebká ruka lehce pohladila po tváři, a pak se rozesmál svým zvláštním táhlým, hrdelním smíchem, který nikdy nepůsobil nakažlivě.

„Tak co? Prokristapána, teď mám dojem, že někde zůstaly slepičky a že Pad byl náramný kohout!“ prohlásil Peeltcher.

„To je vyloučené,“ pevně namítl Allan. „Taková žena neexistuje.“

„Proč?“ vmísil se Sigby.

„Neviděl jsem ji,“ krátce vysvětlil Allan, odmlčel se a pak dodal: „Viděl jsem ženy jenom jednou, to je pravda, ale bylo jich strašně moc, a tak jsem si je nemohl dobře prohlédnout. Pluli jsme tenkrát kolem přístavu pod falešnou holandskou vlajkou. Byl večer a stály tam.“

„Nechte těch pitomostí!“ okřikl je Rage. Byl spokojen, že se Harwey odmlčel a že může využít všeobecné pozornosti. „Kdo pojede?“

„Já nechci,“ řekl Jenner rozhodně, když všichni ztichli. „Proč taky?“

Ostatní rozpačitě přešlapovali. Odjet v tak nepokojné době, právě když se má dělit Padovo zlato? Ten, kdo to riskuje, dává v sázku, že se vrátí do opuštěné úžiny nebo v nejlepším případě uvidí na obzoru jen záď „Sudu“.

„Že se nestydíte,“ pokračoval Rage. „Jeden den na cestu tam, druhý den na cestu zpátky. Hej, kdo se hlásí?“ Někteří poodešli stranou. Harwey náhle zbledl – námořníci uskočili. Kormidelníkovi se zaleskla v ruce pistole.

„Bando nevděčná!“ zařval. Zapomněl, že v té chvíli může ztratit všechny přívržence, tajné i zjevné. „Přísahám při všech ďáblech, že by stálo za to losovat, a prvnímu, kdo odmítne, rozrazit palici. Ptám se poprvé: kdo pojede?“

Ta slova šlehla po zástupu jako prásknutí ocelové tyče. Zazněly tlumené nadávky. Nikdo neodpověděl nahlas, všichni cítili, že tazatel je v právu.

„Po druhé!“ zběsile zařval Harwey. „Kdo?“

Sigby se sehnul, měl strach, že Harwey vystřelí. Rage se škodolibě chichotal a horečně si mnuli ruce.

„Dare…,“ chtěl zařvat Harwey, ale hlas mu přeskočil.

Allan přistoupil k zábradlí na boku lodi a odměřeně kývl hlavou.

„Kdo?“ ze setrvačnosti pronesl Harwey poměrně tichým hlasem. „Ty, Allane?“

„Já.“

„Třicet mil člunem a dvě stě mil po železnici na sever.“

„Dobrá.“

„Dnes večer.“

„Ano.“

„Neztrácej zbytečně čas.“

„Jedu, Harweyi.“

## IV

Noc se řítila zběsilým cvalem. Večer prchal. Jeho barevný plášť, v běhu roztržený, prosvítal nad skalami jako rudé cáry, lemované modří. U břehů se houpala stříbrná vlákna mlhy, voda tmavla, z ohnivých křídel zapadajícího slunce kanuly husté stíny, země se zasnila, ptáci umlkli.

Bylo bezvětří, mořské vlny těžce šplouchaly. Vesla jen nakrátko čeřila hladinu, voda byla líná jako sytá kočka. Allan se pomalu vzdaloval od škuneru. Těžkopádný člun se mdlými skoky pohyboval kupředu.

V tmavém pruhu pobřeží se obrys „Sudu“ téměř ztrácel, na usínajícím nebi se černala část ráhen a stěžňů, dole houstlo šero. Světlé šupinky vody se rozněcovaly a hasly. Přešlo asi pět minut hlubokého ticha, tma podnikla poslední útok a zalehla všechno. Allan vytáhl pod kormidlem zrezivělou železnou lucernu, rozsvítil ji, odhadl polohu a prudce odbočil vlevo.

Ryšavé světlo, padající vypouklými, očouzenými skly, se zahoupalo a ozářilo vodu, vesla a část prostoru, ale světlem tma zčernala ještě víc, bylo to jako v slepé jeskyni ponorné řeky. Allan plul k úžině a rozhlížel se po hvězdách. Nespěchal – bezvětří a ticho svědčilo o tom, že moře bude klidné, ale plul blízko břehu. Za krátký čas hvězdička zprava zabodla zlatou jehlu do tmy a zmizela za pobřežním výstupkem. To znamenalo, že člun je v úžině.

Allan vstal a chvíli naslouchal se zatajeným dechem. Zprava se nesla dusná, teplá, hnilobná vůně bažin, jedovaté výpary zelených spoust, skrytých tmou. Slabě zašustěl písek v ospalém přílivu. Břeh byl na dosah ruky. Allan usedl. Teď už proplouval ústím zátoky, zatáčel k severní straně úžiny. Asi na dvě míle před ním ležel oceán, vzadu byl úzký průjezd, zaklíněný ostrovem a pevninou. Dno úžiny, rozervané podmořskými proudy, činností podzemních sil a nárazy rozbouřených vln, které rozkolébaly mořskou hlubinu až do základů, se podobalo šachovnici, na níž jsou figurky, rozestavené v zápalu hry. Místy ukázala olovnice dvě stopy, místy velkou hloubku. Za mírného počasí bývalo kolem poledne vidět jehly a zobce podmořských útesů. V takových chvílích se úžina podobala mírně vyceněným zubům. Velké i malé lodi ji mohly překonat se stejným úspěchem, s jakým by přeskočily katedrálu. Jediný pruh vody, přístupný kýlu a veslům, se táhl podél severního břehu. Ale pro fregatu by to byla šíře víc než pochybná.

Allan nabral směr a rytmicky vesloval, aby se neunavil. Plul uprostřed obrovského, prázdného ticha, šero rozestíralo taju­plné vzorkoví, v jeho hlubinách se míhaly šedé a popelavé skvrny. Rezavé světlo lampy bezmocně obráželo tmu i tíseň neviditelného prostoru. Na děsivé, poloosvětlené vodě bez hranic se kupily hrůzné představy. Allan sváděl boj s neklidem, příval myšlenek stejného nápěvu v něm probouzel únavné napětí, na černý vzduch se promítaly výjevy posledních dní, prchavé jako útržky snů. Díval se, přemýšlel a náhle se mu srdce sevřelo – před jeho tajuplným vnitřním zrakem se otevřela neskonalá pustota. Tušil prostor, obklopovaly ho neviditelné propadliny. Oceán zvedal spící tvář k nadhlavníku a plašil Allanovy myšlenky chladem hlubin. Allan se zachvěl. V tichu narůstal vzdálený, táhlý hukot, jako by se rozeřval obzor. Tlumené vzrušení ovládlo tmu, Allanovi zazvonil v uších náhlý příval krve. Všechno ztichlo.

Ano, jistě to byl sluchový klam. Vstal, znova usedl, zalykal se rozčilením, pak vykřikl. Hlas se zvučně odrazil od vody a zabil přeludy. Všechno se vrátilo do obvyklých rozměrů, havlenky pokojně skřípaly, zleva zavanul teplý vzduch pobřeží. Ještě okamžik, ještě docela krátkou chvilku přemítal o chobotnicích s fosforeskujícíma očima, o rybách, podobných přízrakům nebo strašidelným snům, o obrovských narvalech, o hnusných rejnocích, podobných polštářkům slizkého masa. Ale to už byl poslední záchvěv fantazie. Položil vesla, přitáhl lucernu a vyndal podobiznu ženy.

Světlo přeskakovalo, světlem a stínem se měnily barvy, zdálo se, že i tvář neznámé mění výraz, že se na Allana usmívá. Rozesmál se: člun, vesla, lucerna, puška, ukrytá na zádi, všechno mu připadalo úžasně milé a vzácné. Zastrčil podobiznu do kapsy, ale ještě chvíli viděl obličej tak jasně, jako by jej měl v rukou. A jak tomu často bývá, když se v nitru rozezní nespočetné hlasy – to je pravá složitost a palčivost chvíle – zaplavila ho hluboká a nevysvětlitelná radost. Pln netrpělivé touhy po činnosti vyskočil, zvedl veslo a bláznivě jím zatočil nad hlavou. Hvizd, hvizd… Vzduch svištěl. Člun se zahoupal ze strany na stranu, voda zašplouchala. Allan odložil veslo a usedl, měl úsměvnou tvář a oči lesklé vzrušením.

„Proč je takové ticho?“ zvolal a zasmál se. „Křič, moře!“

Na pobřeží těžce zaduněla ozvěna a zmlkla. Allan zatoužil setřást ticho, tak jako lidé setřásají spánek. Naslouchaje vlastnímu hlasu, zvolal:

„Já jedu! Jedu! Sám!“

Člun se přiblížil k břehu, nad Allanovou hlavou se rozklenuly větve. Chytil se jich a nad vodou se rozběhlo tiché šumění listí. A znovu Allanovi připadlo, že ho ticho přemáhá. A tak se nad úžinou rozletěly zvučné výkřiky, které ho napadly a které jsou v námořním životě tak běžné, a ztichly jako třepotání křídel vyplašených nočních ptáků.

„Hej! Všichni na palubu! Táhněte lana! Zvedejte přední plachtu! Stojatou plachtu na přední stěžeň! Všichni na svá místa! Připravit se k odplutí!“

Odmlčel se, usedl, chopil se vesel a zprudka zabral – pobledl skrytou a vášnivou myšlenkou, opovážlivou jako polibek násilníka.

## V

„Hned se vrátím,“ řekl sluha, když postřehl, že Allan míří za ním. „Počkejte.“

„Copak to není jedno?“ namítl Allan. „Přece s ní potřebuju mluvit já a ne vy.“

Sluha otevřel rty. Jeho obličej vyjadřoval chladné, zdvořilé pohrdání.

„Pokud nežertujete,“ prohlásil, „a jste pouze rozčilen, pak mne můžete požádat o vysvětlení. Tady se čeká. A pokud panstvo projeví přání přijmout vás, tím líp.“

„V těchle věcech se špatně vyznám,“ usmál se Allan. „Jděte, když je to tedy tak nutné, ale já nemám kdy na čekání.“

Vydržel ještě jeden výstřel udivených, znamenitě vycepovaných lokajských očí a usedl do koutku. Čekání ho stravovalo, chvěl se skrytou horečkou, mlhavé obavy, tajený hněvivý stud, roztěkané, palčivé napětí mu omamovaly hlavu jako víno.

Byl sám v opuštěném světlém pokoji. Denní světlo, které sem dopadalo barevnou skleněnou kopulí, lehce pozměňovalo přirozené barvy předmětů. Jako by rozprašovalo jemný barevný prach. Nábytek z leštěného stříbrného habru stál u stěn, potažených světlou látkou. Byla zdobena květinami, rozpínajícími kopinaté listy na blankytném pozadí. Mozaiková podlaha vytvářela černé a růžové arabesky. Za velkým obloukovým oknem, otevřeným dokořán, zářilo nebe. Z kadeřavé zeleně parku vystupoval okraj popraskané zídky.

To všechno bylo nové a zajímavé a Allan bezděky srovnával. Vrchol přepychu na „Sudu prachu“ byla společenská místnost, kde stály kradené bronzové svícny a několik čínských krabiček – mužstvo tam zpravidla házelo nedopalky doutníků. Netrpělivě si povzdechl; v očích měl trýznivou nedočkavost a neodtrhoval pohled od závěsů. Myšlenka, že nebude přijat, mu připadala strašná. Ticho ho dráždilo.

Čas míjel, nikdo se neobjevoval. Allanovo rozčilení dosáhlo takového stupně, kdy nejprostší porušení ticha, jakýkoli bezvýznamný zvuk přináší úlevu. Lehce dupl, pak si odkašlal. V hlavě se mu honily nejrůznější dohady. Nejdřív ho napadlo, že muž, který ho měl ohlásit, mu provedl pěkný kousek – že totiž vůbec v tomto domě neslouží a klidně se odebral domů. Ta myšlenka ho dopálila. Pak usoudil, že se třeba stalo nějaké neštěstí. Muž s lesklými knoflíky upadl, udeřil se do hlavy a ztratil vědomí. Nakonec mu bleskla hlavou ještě jedna domněnka, která v něm vyvolala bouři předtuch a zvedla ho z židle: je v pasti, chlap s lesklými knoflíky se rozběhl pro policii. Ale jak se mohl dovědět, kdo Allan je?

Na úvahy bylo ostatně pozdě. Allan vytáhl pistoli, položil prst na spoušť a tichými, plíživými kroky zamířil ke dveřím. Obličej mu planul hněvem. Kdyby se byl možná v té chvíli objevil lokaj, nadešlo by jeho poslední pozemské účtování. Allan rozhrnul závěs a spatřil sál, který mu připadal velký jako náměstí. V dálce bylo vidět dveře. Velkými okny sem vesele pršelo slunce a protínalo světlou prázdnotu.

Teď musí co možná nejdřív splnit úkol, kterého se podjal, a odjet. Nic mu nestálo v cestě – vyhledá slečnu, předá jí těžký balík a pak se zachrání, třeba oknem, když bude nejhůř. Jestli se mu někdo postaví do cesty, bude se rvát. Energicky odhodil závěs a rychle vykročil kupředu. Dupot námořnických bot se hlučně rozléhal opuštěným sálem. Sál a celé zařízení mu splynuly v jediný dojem čehosi velikého, nevídaného, barevného, skleněného, vyřezávaného a zlatého.

Dvakrát uklouzl. To v něm trochu vzkřísilo starý předpoklad, že chlap s lesklými knoflíky si rozrazil hlavu. V dalším okamžiku vyrazil z jednoho rohu přímo proti němu mladý, štíhlý muž s tváří ošlehanou větrem a s bystrýma rozšířenýma očima. Měl blůzu, kožené kalhoty a pestrý opasek; Allan napřáhl pistoli, ale nehlučně se pohybující mladík udělal totéž. Stáli tak proti sobě dvě tři vteřiny, dokud si Allan neuvědomil, že má před sebou zrcadlo. Zrudl rozpaky a hledal očima dveře, ale ty zmizely, všechny stěny si byly podobné jako vejce vejci – Allanovi se dělaly mžitky před očima, ze zlacených rámů naň hleděly vyparáděné dámy se strnulými úsměvy na rtech. Sunul se podél zdi; před očima se mu zaleskla skulina. Natáhl ruku – byly to dveře, a když se do nich opřel, nehlučně se otevřely.

Dal se skoro do běhu – všude bylo prázdno, nikde známka života. Chodil z pokoje do pokoje. V zběsilém neklidu se mu všechno mátlo v hlavě, všechno vířilo. Nezastavoval se. Jen jednou, překvapen zvláštní podívanou na bílé a černé kostěné paličky, složené v řadě na okraji velikánské, naleštěné černé bedny, se zastavil a chtěl je zvednout, ale vyklouzly mu z prstů a ve vzduchu se náhle zachvěly smutné zvuky. Zlostně ucukl rukou, zarazil se a naslouchal. Zvuky utichly. Nechápal to.

Na okamžik pocítil v nitru tupou bolest. Byl zmaten, vyjeven, byl strašlivě sám. Vrhl se do úzké chodbičky, vyběhl na zasklenou terasu, ozářenou sluncem, otevřel ještě jedny dveře a omráčen překvapením a udýchán se zastavil, všechna odvaha z něj rázem vyprchala.

## VI

Pokoj, kam tak prudce vtrhl, v jedné ruce pistoli, v druhé těžký balíček, vypadal nesmírně vesele. Na zdech byly tapety z proužkované bílé a růžové látky – místnost se trochu podobala vnitřku obrovského kufru. Na sluneční straně nebyla zeď – od podlahy se až ke stropu zvedala řada skel v šestihranných zelených rámech, vypadalo to jako průřez pláství, jen s tím rozdílem, že místo medu zde proudilo zlaté světlo. Naplňovalo celý pokoj, zaplavilo všecko. Podél skleněné stěny stály květinové stolky s popínavými rostlinami. Se stropu visela spleť šlahounů, tropické květiny se proplétaly, jejich poupata se chvěla jako bezelstná drobná chapadla. V rohu nad bambusovou houpací židlí se na tenkém kroužku houpal malý chocholatý papoušek. Uprostřed byl stůl, obklopený měkkými sněhobílými křesly. V stříbrné kávové soupravě se odráželo slunce.

Nic z toho však Allan nevnímal – viděl, že v rámečku světla a zeleně se zvedá živá tvář z portrétu. Vykročila k němu bledá, vylekaná žena. Ale vzápětí se jí v obličeji objevil klidný údiv – byla zvyklá se ovládat. Stála vzpřímena, bez hnutí, a upřeně si ho prohlížela velkýma šedýma očima.

„Jste to vy,“ pronesl namáhavě. „Poznal jsem vás podle obrázku. Tam byl nějaký mužský, říkal, že půjde k vám a poví vám o mně. Já myslím, že je to zrádce. Musel jsem projít spoustou pokojů než jsem vás našel.“

„Schovejte tu pistoli,“ řekla dívka.

Pohlédl na pravičku, ve které držel zbraň, a schoval ji za zády.

„Vytáhl jsem ji pro všechny případy,“ pronesl, „my tichu nedůvěřujeme. Vy se jmenujete Stella, promiňte, jestli se mýlím, ale tak to říkal ten vyholený dědek, co vám v tomhle balíku něco posílá. Co tam je, nevím. Tady to je. Nevylekal jsem vás, slečno?“

Dívka naň výsměšně pohlédla.

„Možná, že bych se polekala, kdybyste přišel v noci, ale teď je den. Sedněte si a povězte mi, čemu vděčím za váš vpád?“

„Pad umřel,“ pronesl Allan v hlubokých rozpacích.

Úplně ztratil duševní rovnováhu – dívka ho omráčila. Hleděl na ni a nemohl odtrhnout oči od jejího obličeje. Byla mnohem mladší než na obrázku. Popelavě plavé vlasy měla spletené v jediný nádherný cop, který jí sahal až ke kolenům. Šedivé šaty s modrým lemováním halily krk i ruce, ze zářivých laních očí pod jemným, vysoko klenutým obočím sršela pýcha. Když se na něco ptala, vyjadřovala otázku celým obličejem a pravou rukou přitom dělala netrpělivý, ostrý pohyb.

„Pad umřel,“ opakoval Allan. „Nikomu se nechtělo jet, protože tam vypukl zmatek. Jestli nic nevíte, tak vám to řeknu všechno od začátku. Kapitán Pad nechal po sobě závěť a v ní prosil, aby vám někdo z nás odvezl na tuhle adresu váš obrázek.“

„Vy jste se zbláznil!“ vykřikla Stella a oči se jí rozšířily údivem. „Který kapitán by mohl mít mou podobenku, prosím vás?“

Allan zrudl, pak zbledl. On že se zbláznil!? Obličej se mu bolestně zachvěl. Ale vzpamatoval se dřív, než dívka zvedla ruku, jako by ho vyzývala, aby se uklidnil. Když znovu promluvil, vypověděl mu několikrát hlas, než pronesl tucet slov.

„Říkám to, co se stalo, já sám nevím o nic víc než vy,“ pravil tiše. „Nemůžete se na mne zlobit. Přijel jsem a našel jsem vyholeného dědka, který se na mne díval, jako bych mu podřezával krk, proč, to nevím. Dal mi tohle, je to zavázané, ani jsem se toho nedotkl, a ukázal mi, kde bydlíte. Já myslím, že jsem vám v těch velkých pokojích nic nerozbil, šel jsem prostředkem.“

„Když mi to patří, tak mi to dejte,“ překvapeně pronesla Stella. „Ale nerozumím tomu ani za mák.“

„Tady je váš obrázek.“ Allan jí podal malý oválný medailón. „Chránil jsem ho před vodou a před špínou,“ dodal.

V jeho snědém obličeji se zachvěl půl něžný, půl výhrůžný úsměv. V té chvíli špatně rozuměl sám sobě. To, co se právě dělo, mu připadalo jako sen. Stella uchopila medailón.

Z tváře jí vyprchal neklid, křečovité soustředění, nechápavost. Prudce se odvrátila, popelavý cop se rozhoupal a zachytil se na ruce, která klesla, jako by na ni dopadl úder. Když dívka znovu pohlédla na Allana, byla v tváři bílá jako sníh a rty se jí chvěly.

„To je pro mne novinka.“ Každé slovo padalo jako kapka do prosluněného ticha. „Nedívejte se na mne tak vyjeveně, vám do toho nic není. Doufám, že jste pochopil? Podejte mi ten balík.“

Prsty jí bezmocně sklouzly, uzlíky na konopném provázku držely pevně.

„Vezměte si nůž.“ Allan jí podal krátkou dýku s želvovinovou rukojetí.

Dívka přijala jeho službu, aniž naň pohlédla nebo poděkovala. Její pozornost se veskrze soustředila na balíček. Nůž vypadal v jejích rukou jako plechová dětská šavlička, ale nabroušené ostří rozpáralo pytlovinu a přeseklo provázky s rychlostí blesku. Allan stál po jejím boku, pln zvědavosti, a myslel si, že by svedl totéž, ale o poznání rychleji.

Uvnitř byla velká tmavá truhlička. V zámku trčel klíč. Zdálo se, že zámek cvakl ještě dřív, než se dívka dotkla klíče. V té chvíli víko odskočilo, vyvalila se spousta listin a Allanovi se snesl k nohám vodopád zažloutlých dopisů.

Shýbl se, sebral pár listů a narovnal se, chtěl je odevzdat, ale Stella už hltala první dopis, který se jí dostal do ruky.

„Stello,“ řekl nerozhodně, „sesbírám všechno.“

Zřejmě neslyšela. Trhala obálky, muchlala je a přebíhala očima drobné řádky, psané ženskou rukou, i hromotlucká písmena, která psal muž. Téměř na každém dopise bylo jiné razítko, jako by pisatelé jezdili z jednoho konce světa na druhý. Ale přečíst všechno, na to zřejmě neměla dost trpělivosti. To, co zatím přečetla, stačilo ostatně až dost.

Chvíli stála se sklopenou hlavou a spouštěla jeden dopis po druhém do truhličky – snad si chtěla zvyknout na skutečnost dřív, než zvedne hlavu. V očích, které upírala na podlahu, posetou památkami na minulé časy, se rozplývaly různotvaré pocity, nezachytitelné stejně jako podvečerní stín. Allan, rozčilený a poplašený skoro jako ona, k ní přistoupil.

„Je tam ještě něco,“ řekl docela tiše, skoro šeptem. „Podívejte se.“

Dívka bez odpovědi vzala truhličku a nervózně ji převrátila, ale vzápětí toho litovala, neboť zároveň s klapnutím dřeva vzplála na ubruse vrstva démantů, rubínů, perel a opálů. Zelené oči safírů se skutálely a utonuly v sněhobílém, duhovém třpytu. V hromádce většinou byly démanty.

To byla poslední, zato však sladká rána, a to už Stella nevydržela. Z pravého ženského opojení, které ji samotnou překvapilo, jí vytryskly velké slzy, na tvářích jí vzplanul ruměnec. V stavu, blízkém extázi, se roztřesenými prsty dotýkala studených kamenů, jako by toužila tlumočit jejich lhostejné nádheře nekonečnou něhu, kterou cítila k moci šperků, k slávě, k blahobytu. Byla rozechvělá do hloubi duše, o nic méně než každá žena v sladké, horoucí chvíli, kdy poprvé spočine v mužově náruči. Vykřikla. Její zvonivý, šťastný smích se rozletěl pokojem, pak ztichl a ulpěl na Allanově tváři jako mlčelivé pousmání.

Zvedla oči. Docela nedávno, sotva před čtvrthodinou tu stál podezřelý cizí mladík, divoký, opálený, bezvousý mladík.

Tmavé oči, které na ni upíral, byly šťastné a nechápavé. Miloval teď Pada víc než kdy jindy. Mrtvý mu připadal jako dobrácký čaroděj z pohádky.

Stella už se neopanovala. Kdyby nepromluvila, zalkla by se tou neurčitou potřebou mluvit a mluvit bez ustání.

„Kdo byl můj otec?“ zeptala se Allana. „Musíte přece znát Pada, tak se jmenoval. Ale kdo to byl?“

„Pad?!“ Allan ucouvl o pár kroků. „Pad byl váš otec?“ „Jako byste to nevěděl.“ Stella pohroužila ruce do pokladu. „Přestaňte si hrát na schovávanou. Jel jste sem, měl jste v rukou obrázek mé matky. Tak přestaňte konečně lhát. Tak co… jak je to s Padem?“

„Vaší matky?“ opakoval Allan. „Jak jsem to mohl vědět? Omráčila jste mne, věřte mi to, nikdy v životě jsem nelhal. Mám teď v hlavě bludiště. Já nic nevěděl.“

Setkal se s povýšenýma šedýma očima, ale nesklopil hlavu. Sám hledal vysvětlení, jako by už k tomu měl právo, jako by je Padovy drahokamy spojily. Čekal.

„Vy jste… vy jste naivní,“ pronesla Stella po chvilce. „Teď už to tedy snad víte?“

„Ano, říkala jste to.“

Znovu se obrátila ke stolu, tam byl magnet, který přitahoval její zrak. Papoušek zostra vyjekl. Jeho drsný výkřik zřejmě dívku vysvobodil ze zmatených úvah. Rozhodnutí, že v podstatě zbývá k dopovězení jen málo a že je to v každém případě lepší než jakákoli skulinka pro klepy, jí připadalo věcné.

„Má matka byla tanečnice,“ pronesla chladně, aniž se obrátila k Allanovi. „Tančila v Rio de Janeiro. Jak jistě víte, je tam velmi pestrá společnost.“

Allan přikývl.

„Pad se s ní znal. Pokud jste zvědavý a má odpověď vám nestačí, prosím, ptejte se.“

„Nemám, nač bych se ptal.“

„Doufám. Posaďte se.“

Allan usedl. Dívka stála dál a rukou se dotýkala stolu. Byla přesvědčena, že když už jednou prokázala důvěru, nesmí se zastavit.

„Jmenovala se stejně jako já. Provdala se. Tento dům patří otčímovi. Je velkoobchodník s čajem. Chová se ke mně jako ke své dceři. Kdo je Pad?“

„Pad byl kapitán,“ řekl Allan. Zmítaly jím nejrůznější pocity, proto mu připadalo, že z neznámých důvodů jsou všichni povinni vědět totéž co on. „Zemřel.“

„To už vím.“

„Sud prachu není obchodní škuner,“ krátce se pousmál Allan. „Občas zastavíme velrybářskou loď, ale s těmi je velká tahanice. Pad měl radši poštovní lodi.“

Stella se vzpřímila.

„V jediném dni je toho příliš mnoho,“ řekla a zvědavě si prohlížela Allana. „Vy… loupíte?“

„Bereme si jenom to, co se nám hodí,“ namítl po chvilce. „Na peníze narazíme málokdy, ale lodi s hedvábím a s čajem taky nejsou k zahození.“

„Mlčte!“ vykřikla Stella, přecházejíc pokojem. „A co ozbrojené lodi… válečné?“

„Ty jsou silnější,“ povzdechl si Allan. „Stejně ztrácíme hodně lidí,“ dodal. „Nemyslete si, že se každý dá chytit jako zajíc do oka.“

„To tedy znamená, že to, co leží tam na stole…“ Stella přistoupila k truhličce. „Nepřipadá vám, že po vašem sdělení ztratily trochu lesku?“

„Pad vás měl hodně rád,“ namítl Allan.

„Vy to víte?“

„Ano.“

„Říkal vám o mně?“

„Nikdy.“

„Tak jak to můžete vědět?“

„Stello,“ řekl. „Copak vás mohl nemít rád?“

Dívka se usmála. V záři slunce se před jejím zrakem třpytily tytéž démanty jako před čtvrthodinou a nebyly ani tmavší, ani horší. Jejich minulost shořela v jejich vlastní záři.

Nakonec to rozjímání Stellu unavilo. Zastavila se před Allanem.

„Jak se jmenujete?“

„All, Allan.“

„Co jste zač?“

„Námořník.“

„Vyprávějte mi o své lodi a o mém… Padovi.“

## VII

Zmatenými, mlhavými slovy, která klopýtala jako lidé v prchajícím zástupu, vypověděl Allan vše, co podle jeho soudu mohlo Stellu zajímat. Nepřerušovala ho, jen občas, když se zarazil, kývla hlavou a ťukla špičkou střevíčku do podlahy.

Začal Padem, ale brzy, aniž to sám postřehl, pověděl všechno. Co chtěl říci? Poslechněte si píseň divocha, jenž pluje při východu slunce po velké řece. Složí vesla a přemýšlí nahlas hlubokými hrdelními nápěvy. Jeho myšlenky jsou květnaté a kupí se bez ladu a skladu – vzpomene si na kalenou střelu, ale ihned na ni zapomene, aby mohl vzdát chválu rozkvetlému stromu. Allan mluvil o smrti v krupobití střel, a smrt měla nevzhlednou tvář jako obyčejná pohmožděnina. Mluvil o tom, jak spravují pohyblivé lanoví a jak za horkých dnů polévají palubu vodou. Pověděl o parném tornádu a hned také přidal i bezvětří. Řekl o strašidelném černochu, o neštěstí, které lodím přinášejí kočky, o umění manévrovat proti větru, o tom, jak popel hojí rány, o světlech na moři i o strašidelných lodích. Pověděl o lehce zvlněné hladině i o tom, jak se loď houpá podélně i příčně, o nočních signálech, o létajících rybách, o nakládce zboží, o magnetických bouřích, kdy střelka kompasu tancuje jako pomatená, to všechno bylo v jeho slovech tak bytelné a zřejmé jako čerstvé ořechové prkno. Vyprávěl o bitkách, kdy piráti házejí polomrtvé námořníky přes palubu, kdy s nadávkami střílejí a vtipkují a přitom si tisknou ruku na prostřelenou hruď. A rázem – jako by chtěl setřít krev – přešel k brízám a pasátům a mistralům, k východoindickým cyklónům, k tichu nad oceánem a k vedrům, jež vyčerpávají a rozesmutní. K ranním a k večerním červánkům, k úskočným bouřím, k podmořským útesům, které rozpářou loď jako břitva.

Zarazil se, když se Stella zvedla z křesla. Život na moři, který se před ní rozletěl, pobledl, pohasl, ztratil se v hromádce briliantů. Přistoupila ke stolu: brala ozdoby a přikládala je k obličeji, ke krku, brala nové a nové. Obrátila k Allanovi rozpálenou a proměněnou tvář – zářila drahokamy.

„Všechno je tady,“ řekla zvučně. „Všechno, o čem jste vyprávěl, mám na sobě.“

Allan vstal. Dívka ho mučivě vábila. Trpěl a v opojení cosi šeptal rty, speklými náhlým vnitřním žárem, byl bledý jako plátno. Bojoval sám se sebou, a bylo to nad jeho síly. Uchopil dívčinu ruku, rychle ji políbil a pustil. Polibek se podobal uštknutí.

Dívka se ani nepohnula, ani sebou necukla. V ten tichý slunný den bylo všechno příliš zvláštní, než aby se rozhněvala za drsný projev úcty, ať už jej složil kdokoliv. Jen lehce zvedla obočí nad pohrdavýma, usměvavýma očima – ruku jí políbil muž.

„Hochu,“ řekla a otočila hlavu právě tak, jak to po několika dnech učiní ve společnosti. „Líbím se ti?“

„Líbal jsem portrét,“ zastřeným hlasem odpověděl Allan. „Myslel jsem si, že jste to vy.“

Stella se rozesmála. V tom okamžiku ji uchopily tvrdé ruce. Do­cela blízko, nad uchem, jí ožehl pleť horký dech a v zářivých polo­dětských očích, které žadonily a zároveň hrozily, planulo takové zoufalství, že byla chvíle, kdy se jí pokoj zatočil před očima a tělo se jí zachvělo prudkým úlekem. Ale hned v příští vteřině se všechno vrátilo na své místo. Vytrhla se.

Rozhostilo se mlčení, dlouhé jako věk. Papoušek hlasitě ječel a točil se v kroužku. Allan hlučně oddechoval, jeho smutek byl velký a bez hranic. Tvář se mu zachvívala bláznivým, ostýchavým úsměvem. Slova, která uslyšel, byla ostrá a chladná jako výkřik jezdce, který se řítí ulicí.

„Okamžitě odejděte! Pryč!“

Chvíli stál nehnutě, jako by vážil smysl jejích slov. Pak bez přemýšlení a váhání, roztřesen zlostí, zvedl k spánkům pistoli. Jednal bezděčně. Malá, ale silná ruka mu vyrvala zbraň a mrštila jí ke zdi.

Zvedl oči, plné slz, viděl dívku jako v mlze. Pokoj se houpal.

„Allane,“ vlídně řekla Stella. Zarazila se, přemítala, jak pokračovat, ale jeho prostá, důvěřivá, statečná duše ji náhle docela nevědomky vyvedla na správnou cestu. „Jste k smíchu, Allane. Jiná by se k vám obrátila zády, já ne. Jděte, bláhový loupežníku, učte se, snažte se, aby se z vás stal vzdělaný, dravý lupič, kapitán. A až se stovky lidí budou třást před jediným vaším slovem, pak přijďte. Nic jiného vám teď neřeknu.“

Usmál se radostí – jak málo bylo třeba, aby se vznítil prach.

„Už jsem na to myslel,“ řekl tiše. „Nebudete se za mne stydět. U nás je teď všecko dnem vzhůru. Vyznám se na lodi zrovna tak dobře jako ten nafoukaný Harwey. Vyznám se v mapách a umím pracovat se sextantem. Přijdu.“

V Stelliných očích se zalesklo něco jako soucit. Sklonila se a lehký dotek jejích rtů spálil Allanovi čelo.

„Ó!“ řekl jen.

„Jděte! Jděte už!“

Zapotácel se – otevřel dveře. Dívka-vidina mu zamyšleně hleděla do obličeje, rozzářeného vděčností. Podřídil se a vyšel na terasu. To, co právě prožil, tížilo jeho duši jako trýznivé, sladké břemeno. Na prahu se obrátil – z posledního slova, které vyřkl, zněla nekonečná důvěra.

„Přijdu!“

## VIII

Od přímořské železniční stanice až k opuštěnému místu u kamenitého pobřežního srázu, kde ukryl člun, šel pěšky. Necítil ani únavu, ani hlad. Jedl nějaké medové koláčky, které si koupil u hokynáře. Ale možná, že se mu to jen zdálo.

Když odstrčil loďku, chopil se vesel a vlny plavně odsunuly břeh nazpět, stesk, podobný osamělosti raněného v poušti, mu vtiskl do tváře stín bolestné myšlenky, jež letěla k městu. Chvílemi mu připadalo, že dlouho spal někde v slunečním žáru a probudil se s bolestí v prsou, neboť sen byl nádherný a něžný, a vidiny, naplněné trýzní lásky, míjely jeho lože, ale probudil se v parném poledním tichu sám. Z očí mu zářila vůle, soustředěná na jediný bod, a před nimi letělo všechno, co se stalo, a bylo to živé a jasné a zřejmé jako skutečnost a nemohl to zaplašit.

Nad mořem stoupal opar, prudký vítr protrhával večerní mlhu nad břehem a ta zastírala Úžinu bouří perlovým závojem. Moře se vlnilo víc a víc. Strmé černé vlny se s rytmickým hukotem valily do nekonečného prostoru. Po jejich hřebenech se rozprskovala bílá krajka a mizela v rostoucí mlze.

Allan stiskl zuby a zabral vesly. Loďka se potápěla, skřípala, třásla se, chvílemi se jako v zadumání zastavovala na hřebenu vlny, pak se šplouchnutím sjela dolů, až Allan nadskočil. Světlo lucerny roztržitě těkalo ve tmě. Vítr vzdychal, zpíval a kroužil na jednom místě, smutně hučel Allanovi do uší, donekonečna narážel ve tmě do hloučků vzdušných bytostí, stvořených z chladu. Jejich vlhké pláště, prosáklé mořem, pleskaly Allana do tváře a do rukou.

Rozčilený Allan přestal veslovat. Břeh byl blízko, ale v těchto místech znamenal spíš nebezpečí než ochranu, protože aspoň na půl míle daleko se tu táhly holé, srázné, rozpukané útesy. Allan se znova chopil vesel, chtěl rychle proplout mezi skalisky. Nebezpečí ho pobízelo. Předklonil se, opřel se nohama o dno a vesloval. Ruce mu ztuhly vytrvalou námahou a vesla se téměř prohýbala. Když ho občas vymrštil silný náraz, musel se přikrčit, aby udržel rovnováhu. Usednout znova na lavičku, to se mu dařilo jen díky tomu, že své pohyby ovládal instinktivně. Vzduch zuřil a vířil. Úžiny se zmocnil zmatek. Vlny se řítily jako černé stádo, které v panice prchá před požárem. Byla to bouře.

Minul nějaký čas a vítr změnil směr. Teď útočil z pobřeží. Cloumal Allanovým vratkým plavidlem, jako by to byl prázdný pytel. Pohrával si s ním, pokládal je na pravý bok, pak zase na levý, jedno veslo po každé bezmocně udeřilo do prázdna. Moře se zpíjelo, v zuřivém záchvatu otřásalo hlubinou, kterou dlouhý klid vyvedl z míry. Kolem se ozývaly podivné hlasy. Jako by příroda ztratila rozvahu, její zaslepené rozhořčení přecházelo v záchvat pláče, a nářek vystřídal táhlý, ječivý řev pomatence.

Moře prudce strhávalo člun. Vlny, které se valily od břehu, jej odstrkovaly, jako když chodec odkopává věc, která mu překáží v cestě. Allan se proměnil v sluch, instinkt nahradil zrak, teď se bojovalo po hmatu. Zvedal vesla jako voják zvedá zbraň a odrážel údery náporem svalů vždycky ve chvíli, kdy mu tma hrozila záhubou – neviděl nic, v propastném, prudkém víření živlů četl jen vnitřním zrakem. Odhadoval, předvídal, zasazoval rány a odrážel je, uzavíral sázky a zase je bral zpět, byla to nerozhodná hra. Moře jím cloumalo, nadhazovalo ho, zvedalo do výšky a sráželo do hlubin, slané krůpěje, celé náruče vody, vyrvané bouří, mu chlístaly po hlavě a po těle, mokré šaty mu bránily v pohybu, člun se zmítal jako vyděšený, uštvaný člověk, který přebíhá z místa na místo.

Tma se rozpukla oslepivou fialovou trhlinou a noc se zachvěla – hromová rána omráčila zem. Táhlý, zděšený rachot se obracel, ryčel, řval, padal. Allan nanovo zamhouřil oči před chladným svitem blesku. Když je otevřel, spatřil v záblesku světla, ve tmě dosud zvichřené, úžinu, proměněnou v orgie pěny a vodních jam. Vlna nadhodila člun, mrštila jím, srazila jedno veslo. Allan se zachvěl.

Moře nad ním vítězilo. Teď už nemusel klást odpor, hra se chýlila ke konci. Stál bez hnutí, jako by zkameněl, omráčen tím, co se stalo. Mohl jen čekat, mohl se bouřit, propadat zoufalství, volat, šílet.

Doutnal v něm vztek. Vpil se prsty do okraje člunu, veslo, které mu zbylo, odhodil na dno loďky. Rvát se dál – to považoval za hanbu, za směšný pokus zkrotit stádo divokých koní. Nechtěl ukázat nepříteli svůj zmatek. Pouhá myšlenka, že oceán se může radovat z jeho úleku, z jeho ubohé obrany, k níž mu zbyly jen holé ruce, ho naplnilo sveřepou nenávistí. Opovrhoval mořem, které nasadilo proti jednomu člověku všechny síly svých vodstev. Smrti se nelekal, naopak, teď když byl odzbrojen, bez váhání by odmítl milost. Chystal se, že plivne do tváře jásajícímu vítězi. Ovládl se, jak nejvíc dokázal, a vykřikl:

„Nažer se! Udav se! Pse! Ty pse u boudy!“

Zalit vodou a vyčerpán chrlil opovržlivé nadávky, troufalé urážky, nafukoval se, vymýšlel si nejjedovatější a nejpichlavější slova.

„Špinavý zbabělče… Vyješ jako hyena… Necky plné žraloků, do kterých námořníci plivou! Jenom straš, straš ženské a děti, ty prodejná potvoro! Zrádce!“

Znovu udeřil blesk. V jeho falešném světle se všechno rozzářilo. Hromobití následovalo ráz naráz. Po prudkém nárazu člun nadskočil. Allan upadl. Když vstal, s jistotou čekal, že teď už se člun potopí, a že zahyne. Ale loďka dál plula tmou. Po podmořském útesu jen sklouzla, nerozdrtil ji.

„Tak se nažer!“ s pohrdáním opakoval Allan.

Vzpřímil se, ale sotva se udržel na nohou. Blesky se míhaly stále častěji. Téměř bez ustání planulo Allanovi před očima chvějivé, ostré světlo puklin, které měnily křivky a bylo ostré a nezachytitelné. Přímo na člun se díval balvan. Byl mírně nachýlen nad hladinou jako býk, který se chystá vyrazit se skloněnou hlavou k zuřivému úderu. Allan čekal.

A náhle kdosi – snad vzduch, snad on sám – pomalu a zřetelně pronesl: Stello! Námořník se sehnul, veslo se mu houpalo v rukou. Teď chtěl žít, navzdory úžině a skaliskům. Blesky ozařovaly bitvu. Allan pečlivě, s napětím odhadoval nepatrnou vzdálenost, která se s každou vteřinou zkracovala. Zdálo se, že nikoli on, ale útes se k němu blíží skoky, že se zvedá a klesá.

Nepřátelé se srazili a rozešli se. Mihla se kluzká kamenná hlava, rozleptaná vodou. Veslo, vedeno zoufalou silou, s praskotem narazilo na útes. Allan se zakymácel, ale v témž okamžiku vodstvo, vzkypělé pěnou, zahnalo člun. Zachvěl se, vyletěl po hřebenu vlny, přehoupl se a propadl se do tmy.

„Stello!“ zvolal.

Třásl se křečovitým smíchem. Odhodil veslo a usedl. Co s ním bylo dál, na to se nepamatoval. Vědomí měl otupené, slabým, chorobným úsilím myšlenky zachytil ještě šramot – člun uvázl na mělčině – suchý vzduch na břehu, ticho… Kdosi – snad to byl on – se brodil po kolena ve vodě, propadal se chodidly do měkkého jílu… Šumění lesa, mokrý písek, vyčerpání…

## IX

V opuštěném jitřním tichu si Allan protřel oči. Byl mokrý, omámený, zesláblý po nedávném vyčerpání. Ramena měl nateklá, bolela ho. Jeho vědomí bloudilo v mlhách, jako by se neviditelná ruka snažila zaclonit před jeho zrakem klidný příboj, blankytný záliv, kde kotvil „Sud prachu“, i jasnou, živou tvář předchozího dne.

Vstal, zul si boty, chvíli chodil sem tam, osvěžil si namožená chodidla v teplém písku, protáhl se a únava s něho spadla. Nedaleko se černal člun s obnaženým kýlem, zalitý vodou. Lehce se kolébal, jako by se moře před ním v zadumání zastavilo a nevědělo, co dělat s tou neohrabanou věcí. Úžina vypadala jako klidné andělské oči zrádné ženy. Ztichla, uklidnila se, zjasněla, stříbrnými jazýčky olizovala žlutý písek jako rozvážná, moudrá kočka, která poránu umývá koťata.

Allan si důkladně prohlédl člun, ale nikde nebyla žádná díra. Na dně se povalovalo veslo a pistole, omotaná napitým lanem. Hlaveň byla plná písku a bahna. Allan vyndal náboj, vymyl hlaveň a vyplul s bárkou na hlubinu. Po kolena ve vodě ustavičně kráčela po jeho boku vysoká dívka z města.

Sledovala ho. Zvedal oči a usmíval se ve vlahém, zářivém mořském vzduchu. Viděl v prázdnu záblesky sklopených němých očí. Byly to její oči. V těch plachých očích, naplněných životem až po okraj a skrytých vzdálenými břehy, byla naléhavost i nádherná slíbená odměna.

Ten, kdo by se pokusil otřást Allanovou vírou, by byl na místě zabit.

Člun se roztančil, jako by se právě probudil. Allan vesloval vstoje jedním veslem. Skaliska měl za zády, před ním ležel oceán, nalevo křídové útesy – podobaly se houfům bílých ovcí a skrývaly záliv. Plul s tváří vyjasněnou, prudce se odrážel od hladiny, jež mu docela nedávno hrozila smrtí, a v té chvíli neměla hranic jeho touha vrhnout se do boje, myšlenka, že se vydá na nekonečnou pouť, kde s každým dnem a s každou hodinou poroste v jeho mladém srdci železná vůle a slovo bude znít jako věčná píseň – bude mít sílu, znásobenou pozorností. Připlouval ke škuneru jako vítěz v loupeži i odvaze, mladý a netrpělivý, s duší vyprahlou nezvučnou melodií, vzpomínkou a nadějí.

Allan překypoval, překypovalo i slunce na obloze. Voda kypěla a se šplounáním se rozestupovala. „Ohé!“ zvolal Allan, když se vzdálenost mezi člunem a škunerem zmenšila na jeden kabelt. Prudce dýchal, protože vesloval jediným veslem, a to nebylo lehké, a tak vykřikl možná slaběji, než měl, protože se na palubě nikdo neukázal. Nabral tedy vzduch do plic a zálivem se znovu rozletělo veselé, netrpělivé volání:

„Ohé! Spusťte můstek! To jsem já!“

Člun se přiblížil těsně ke škuneru. Špinavý bok škuneru, proděravělého v dávných šarvátkách, poklidně dřímal. Dřímaly stěžně a stěhy, ospale se třpytila zasklená okénka kajut. Z malátného ticha na lodi, rušeného jen povrzáváním stěžňů, dýchal smutný klid, osamělost poutníka, odpočívajícího v opuštěném parku, kde polámané lavičky obrostly mechem a žluté mramorové Venuše se ztrácejí v houštinách.

„Hej, tam na škuneru!“ zvolal Allan. „Harweyi! Sigby! Rodecu! Tak spusťte někdo můstek! Chlapi!“

Na tvář mu padl stín, tiše, jako by mluvil sám k sobě, řekl:

„Spí! Zapomněl jsem, že nemají co na práci!“

Vyšplhal se na palubu po laně, byla to pro něho hračka. Vylezl nahoru, dobře uvázal člun, aby ho proud neodnesl, a zamířil do podpalubí. U schůdků se zastavil, rozvažoval, jak upokojí přirozenou zvědavost kamarádů, a vzpomněl si na špinavou kancelář vyholeného dědka, o kterém se zmiňoval Stelle.

„Ano,“ řekl si v duchu, „jednal jsem s dědkem, ona nebyla doma. Dědek si vzal obrázek a já se vrátil.“

Už předem se usmíval výkřikům a dotazům kamarádů a spustil se do podpalubí. Ale v tmavé místnosti nechtěl zprvu věřit vlastním očím, mhouřil je a vyvaloval, vyplašeně se rozhlížel, ale hned se přesvědčil, že tam není živá duše. Kajuta ztratila ráz zabydlené místnosti. Podél stěn se táhly osiřelé pryčny bez přikrývek. Na podlaze se válely provazy, hadry, smetí, oharky svíček, prázdné plechovky. Zmizely pytle s věcmi, obleky, rozvěšené po stěnách, zbraně. Němá prázdnota a smutek hleděly z každé skuliny, z truhlic otevřených dokořán, z matně osvětleného palubního prostoru.

Omráčený Allan se pokoušel najít nějaké vysvětlení, ale nadarmo. Chvíli si nervózně mnul ruce, rty se mu zkřivily. Ale to byl jen okamžik, neklidná strnulost, kdy není místo ani pro domněnky, ani pro úvahy. Allan ztrácel rozvahu. Trochu vylekán vystoupil na palubu. Ani tady se nikdo neukázal. Rozběhl se ke kajutám, doufal, že tam najde Rage nebo Harweye, a cestou nakoukl do kuchyně. Ani tady nebylo uklizeno. Na podlaze se povalovaly zaschlé pomyje. Ledová plotna mu sežehla ruku jako dotek mrtvého. Maso v horku hnilo, vznášely se nad ním roje much. Setova zástěra visela na hřebíku, jako by si kuchař před chvilkou odskočil, ale zakrátko se vrátí a zas bude znalecky ťukat ostrým nožem o prkénko.

První, co Allana omráčilo tak, že se zastavil a sáhl po pistoli, byla mrtvola Rage. Ležel pod vratiplachtou a zřejmě už byl v rozkladu, protože na Allana zavanul protivný sladký pach. Na prostřeleném krku naběhly šarlatové puchýře. Přimhouřené levé oko se matně bělalo, prsty, zkroucené agonií, vypadaly jako vymknuté. Byl napůl svlečený a bez čepice.

Allan pomalu poodstoupil se zastřenou tváří. Kráčel zvolna – bobtnala v něm hloupá, krutá bolest a plnila ho zoufalstvím. Došel na záď. Nechtělo se mu do kajut – bál se, že uvidí bezuzdné řádění smrti, mrtvoly, rozházené po podlaze. Rozhlédl se. Modré ticho zálivu mu trochu dodalo odvahu.

Na každém kroku naslouchal, sestoupil s posledního schůdku a zamířil k Harweyově kajutě. Dveře nebyly zavřené. Tiše je otevřel a ztuhl – pátral očima a náhle se zachvěl radostí. Z lůžka naň hleděly kormidelníkovy ocelové, těžké oči, ale tak, jako by ho nepoznávaly.

„Harweyi!“ zašeptal hoch a přistoupil blíž. „Harweyi!“

Kormidelník otevřel ústa a pohnul rty. První pokus promluvit byl marný. Pak promluvil, ale bylo vidět, že ho to stojí obrovskou námahu:

„Chlapče… Allane. Jenom krátce, všichni odešli. Umírám, jsem raněn blízko srdce… Byl jsem vlastně hlupák… já i Rage… jsme nepřátelé… ale ne…“

Pohnul rukou, poškrábal si bradu o pokrývku a pokračoval:

„Šakalové se rozprchli, Allane. Já a Rage jsme se jim postavili. Víš, že v našem řemesle člověk těžko najde jiné útočiště. A když Pad umřel… Nemohli se dohodnout, neuměli si vybrat nový chřtán, který by na ně řval. Stádo. Ten den, cos odjel, se do sebe zakousli… Kryštof šel za Padem, zastřelil ho Jenner. Nemůžu mluvit, Allane. Jako když mě někdo drží za krk… a v zádech mě bodá… Ale ty mi porozumíš… Chtěli se dělit, Sigby je poštval. Škuner je prázdný, Allane… odešli, všichni odešli…“

Harwey se odmlčel, v jeho ostrém, přepadlém obličeji byla neuvěřitelná zběsilost.

„Dej mi napít!“ řekl krátce.

Allan mu podal cínový hrnek. Raněný vylil polovinu na přikrývku. Krk se mu křečovitě svíral.

„Kdy se to stalo, Harweyi?“ zeptal se Allan.

„Včera večer. Všichni… se sejdou… Jeden… u Přítele… Rozumíš?“

„Ano.“

„Povídej…,“ zasípal Harwey. „Ostatně…“

Zadýchal se – zavřel oči a ležel bez hnutí. Allan usedl a složil hlavu do dlaní. Ramena a krk se mu těžce cukaly. Byly to tiché vzlyky bez slz. Harwey zřejmě usnul. Námaha, kterou vynaložil, vzala jeho hasnoucímu zraněnému tělu všechnu energii.

„Stello,“ řekl Allan tišeji, než dýchal raněný. „Co dál?“

Minulo snad půl hodiny. Když se Allan probral, cítil v nitru nekonečný smutek; upřeně si prohlížel kormidelníka. Touha, aby byl vyslechnut, aby předal část svého břemene aspoň polomrtvému, trpícímu člověku, v něm roznítila slova.

„Harweyi,“ řekl „věřte, že je mi stejně těžko jako vám. Já… mne potkalo… Ale vy nic nevíte… Mohl jsem být šťasten. Harweyi!“

Odmlčel se, odpovědělo mu ticho.

„Harweyi,“ řekl a vstal, „mohu vám být užitečný. Měl jsem vás taky rád, Harweyi, ale mně by se nerozutekli, opravdu. Měl bych je v moci jako smečku psů. Harweyi! Natrhám cupaninu a obvážu vám ránu. Jistě máte hlad, dám vám najíst. Kdo vás postřelil?“

Natáhl ruku a dotkl se kormidelníkova ramene. Harwey mlčel. Allan jím zacloumal, pak se sklonil a přiložil ucho k prsům. Byl konec všemu.

„Sbohem, kormidelníku!“ řekl námořník. „Teď jsem zůstal naživu jen já. Sbohem!“

Vystoupil na palubu, vyhledal nějaké potraviny, suchary a sušené maso. U boku se houpal člun a narážel zádí do škuneru. Allan pomalu sestupoval, ale náhle si na něco vzpomněl, rychle vylezl zpátky a rozběhl se k prachárně.

Když ji opouštěl, vinul se za ním slabý dým hořícího doutnáku.

„Aspoň dostojíš svému jménu!“ řekl zlostně, ale už našel klid. „Můžeš vyletět!“

U břehu vystoupil z člunu a narovnal se. Ztepilé obrysy opuštěné, dřímající lodi se černaly v azuru. Uplynula minuta a nebe se otřáslo výbuchem. K břehu se přivalila obrovská zpěněná vlna, olízla Allanovi nohy a pomalu jako krev z blednoucích tváří se vracela do rodných hlubin.

„Úžina mě oklamala,“ řekl hoch, „zachránil jsem se snad proto, abych velel nebožtíkům? Ale to je přece nesmysl!“ Rozesmál se. Byl to týž zvláštní hrdelní smích, znamení vytrvalosti a života.

„Přijdu,“ řekl a obrátil se s úsměvem k severu, „přijdu! Znám jednu píseň, je to má píseň!“

Vykročil k obydleným místům a polohlasně si zpíval:

</section>

<section>

Jaká bláhovost, myslet, že tahle loď je svět.  
Sbohem, kapitáne.  
Vždyť já dobře vím, co je plachtoví a stěh.  
Jsem lodník, kapitáne.  
Od dětství fregata, bárka, kdejaká loď  
v náručí vod mě houpávala.  
Oceán, hvězdnaté hlubiny, to můj je rod,  
vlna, která mě kolébala.

</section>

<section>

Odešel.

Až bude umírat, sám a sám, řekne táž slova, plná něžné důvěry a smutku, řekne tvrdá a veliká slova:

„Já přijdu!“

On je šťasten, my však nikoli.

</section>

<section>

_1910_

</section>
