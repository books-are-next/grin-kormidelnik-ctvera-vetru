---
title: Kolonie Lanfieri
contentType: prose
---

_Tak jako námořník,  
jenž proplouvá Jurskou úžinou,  
ani já nevím, kam se doberu  
přes bezednou hlubinu lásky._

— Japonec Jositada

## I

Tři ukazováčky se zabodly směrem k rejdě. Holandská loď připlula večer. Noc zastřela její tvary. V černém zrcadlení moře se rozplýval barevný odraz stožárových světel a ozářených okének kajut.

Bylo dokonalé bezvětří a hustá mlha voněla pryskyřicí, solí a zahnívajícími chaluhami.

„Šest tisíc tun,“ řekl Dribb a spustil prst. „Palmové a ebenové dřevo. Poslyš, Goupi, potřebuješ snad ebenové dřevo?“

„Ne,“ namítl farmář, ošálen Dribbovým vážným tónem. „O to nestojím!“

„Ale hladká palmová hůlčička by se ti hodila, z té bys mohl udělat rákosku pro svého budoucího následníka. Jde ovšem o to, jestli budou jeho záda vyhovovat takovému účelu.“

„Nech mne na pokoji,“ řekl Goupi. „O žádné dřevo nestojím. Ať je strakaté nebo makaté, je mi to fuk!“

„Dribbe!“ ozval se třetí kolonista. „Tak se mi zdá, že jste chtěl něco poznamenat?“

„Já? Ale nic zvláštního. Jen mi připadá divné, že tady zakotvila loď s nákladem, o který náš velevážený Goupi vůbec nestojí. Co myslíte, Astisi?“

Astis zamyšleně popotáhl nosem, jako by se v mořské vůni skrývalo rozluštění záhady.

„Velká zajížďka to sice není, ale zajížďka to přece jenom je,“ řekl. „Tenhle Holanďan má trať o něco jižněji. Ale to je vlastně jeho věc. Možná, že se jim něco přihodilo. Připouštím i to, že kapitán má zvláštní důvody jednat poněkud neobvykle.“

„Vsadím se,“ řekl Dribb, „vsadím se, že ho to v archipelu trochu pocuchalo. A když ne, tak se tu bude stavět továrna na nábytek. To je můj názor!“

„Tuhle sázku prohrajete,“ namítl Astis. „Nejmíň měsíc tu nebyla ani jedna bouře.“

„Znáte mě, že o drobné se nesázím,“ řekl po krátkém mlčení Dribb. „O deset liber, jinak se neobtěžuji.“

„Souhlasím.“

„Jaké je tedy vaše mínění?“

„Žádné. Říkám jen, že se mýlíte.“

„Nikdy, Astisi.“

„Právě teď, Dribbe, právě teď.“

„Tady je má ruka.“

„Tady má.“

„Goupi, vy jste svědek,“ řekl Dribb. „Ale je tu jedna potíž. Jak se přesvědčíme, že mám pravdu?“

„Jak jste si jist!“ posměšně pronesl Astis. „Řekněte raději, jak se přesvědčíme, že se mýlíte?“

Na chvilku se odmlčeli. Dribb prohlásil:

„Konec konců neznám nic snazšího. Vypravíme se k lodi sami!“

„Teď?“

„Ano.“

„Stůjte!“ zvolal Goupi. „Buď mám halucinace, nebo opravdu veslují. Buďte chvilku zticha!“

V hlubokém, soustředěném tichu se ozývalo táhlé šplouchání, zvuky sílily a v pravidelných intervalech se ztrácely v sametové dálce moře.

Dribb se zachvěl. Jeho zvědavost byla napnuta k prasknutí. Podupával těsně na okraji srázu a usilovně se snažil něco rozeznat.

Astis už to nevydržel a zvolal:

„Hej, vy tam na člunu!“

„Jste nesnesitelný,“ urazil se Goupi. „Nevím, proč si o sobě myslíte, že jste ze všech nejchytřejší. To může rozhodnout jenom pánbůh, kdo z nás má víc rozumu.“

„Jsou blízko,“ řekl Dribb.

Loďka už se skutečně přiblížila natolik, že mohli rozeznat spršky vodních krůpějí, které padaly z vesel. Zaskřípal písek, ozvaly se pomalé kroky a tlumený rozhovor. Někdo stoupal po stezičce, která vedla z písčitého břehu na sráz.

„Hej, vy tam na člunu!“ zvolal Dribb.

„Tady!“ ozvalo se dole. „Mluvte!“

„Jste z holandské lodi?“

Ještě nedostal odpověď, když se ho neznámý hlas po jeho boku zeptal:

„To vy tak křičíte, příteli? Uspokojím vaši oprávněnou zvídavost. Člun patří k holandské lodi.“

Dribb se otočil mírně zkoprnělý a vyvalil oči na tmavý obrys muže, který stále vedle něho. Ve tmě rozeznával, že neznámý je prostředně velký, má široká ramena a vousy.

„Kdo jste?“ zeptal se. „To vy jste přijel tím člunem?“

„Ano,“ řekl obrys neznámého a položil na zem pořádný vak. „Čtyři námořníci a já.“

Mluvil bez ukvapenosti, každé slovo pronášel zřetelně a břitkým hlasem, a to učinilo dojem. Všichni tři si mlčky prohlíželi nehybnou postavu a vyčkávali. Z obavy, že prohraje sázku, se nakonec Dribb otázal:

„Jediný dotaz, vážený pane. Holandskou loď potkala nějaká nehoda?“

„Nic takového,“ řekl neznámý. „Těší se stejné síle a zdraví jako my, jak doufám. Při prvním závanu větru zvedne kotvu a popluje dál.“

„Jsem spokojen,“ radostně poznamenal Astis. „Prohrál jste, Dribbe, plaťte!“

„Naprosto nic nechápu!“ vykřikl Dribb, Astisova radost ho bolestně ťala do srdce. „Hromy a blesky! Tahle loď není zábavní jachta, aby se potloukala, kde se jí zachce… Co tu hledá, řekněte mi!“

„Račte prominout, prosím. Přemluvil jsem kapitána, aby mne vysadil právě tady.“

Astis nedůvěřivě pokrčil rameny.

„To jsou pohádky!“ prohodil napůl tázavě a přistoupil blíž. „To není tak lehké, jak si myslíte. Cesta do Evropy leží o takových sto mil jižněji.“

„Vím,“ netrpělivě řekl příchozí. „Nač bych lhal?“

„Není kapitán váš příbuzný?“ zeptal se Goupi.

„Kapitán je Holanďan a už to je důvod, proč nemůžeme být spřízněni.“

„Jak se jmenujete?“

„Horn.“

„To je k nevíře!“ zvolal Dribb. „A on vyhověl vaší prosbě?“

„Jak vidíte.“

V jeho tónu se ozývala spíš únava než sebevědomí. Dribba svědila na jazyku stovka otázek, ale přemáhal je, mlhavě tušil, že i zvědavost má své meze.

„Tady žádný hotel není,“ poznamenal Astis, „ale u Saba dostanete nocleh a jídlo za velmi přijatelnou cenu. Doprovodím vás, chcete?“

„Byl bych vám vděčen.“

„Dribbe…,“ začal Astis.

„Dobrá,“ podrážděně ho přerušil Dribb. „Zítra úderem osmé hodiny ranní dostanete deset liber. Na shledanou, pane Horne. Přeji vám, abyste se ubytoval co nejlépe. Jdeme, Goupi.“

Obrátil se a vykročil, provázen chovatelem vepřů.

„Teď se vsadím, že z Dribba nevyrazím ty peníze dřív, dokud mu pořádně nevynadám. Jsem vám k službám, pane Horne.“

Napřáhl ruku, obrátil se a udiveně mlaskl jazykem. Byl sám. Po nikom nebylo stopy.

## II

Nad rozkvetlým porostem jižních svahů se vznášely jemné pramínky páry. Nad lesem stál rozžhavený sluneční kotouč. Obloha vypadala jako nedozírný blankytný vnitřek obrovité koule, naplněné křišťálovou tekutinou. V tmavé zeleni se třpytila rosa, podivuhodné hlasy ptáků zaznívaly jako z podzemí. V jejich kadencích byla lenivá malátnost probuzení.

Horn kráčel k západu, chtěl obejít řadu strží, které se táhly mezi kolonií a severním cípem lesa. Na zádech se mu houpala stará puška. Šaty měl pomačkané, noc strávil v lese. Šel pravidelnými, dlouhými kroky, pozorně se rozhlížel, vzdálenosti i půdu zkoumal očima hospodáře, který se po dlouhém čase vrátil domů.

Mladé tropické ráno vydechovalo sytou vůni šťavnaté, dužnaté zeleně. Horn téměř vesele přemítal o tom, že život v těchto místech má osobité kouzlo divošství a osamělosti. Znepokojený člověk zde najde odpočinek, jaký by marně hledal tam, kde každou píď země zpytují tisíce a statisíce očí.

Minul strže, skupení čedičových skalisek, podobných ohromným haldám černého uhlí, klikatý pás lesa, obklopující svahy, a vyšel k jezeru. Místa, kterými právě prošel, se mu nezamlouvala. Nebylo v nich soustředění, nezbytné harmonické spojení prostoru s lesem, s pahorky a s vodou. Toužil po útulné, dokonalé a přívětivé přírodě, po stinných, půvabných zákoutích. Od těch dob, kdy pro něho budoucnost přestala existovat, začal být náročný k přítomnosti.

Parno se stupňovalo. Tichá, opuštěná místa naslouchala lidským krokům. V poklidném půvabu dne se Hornovy myšlenky sunuly pomalu a Horn je sledoval, jako by četl knihu, pln smutku a nesmírné touhy žít mlčky a sám v sobě. Jako dosud nikdy cítil teď, jak dokonale je odtržen od všeho, co ho obklopuje. Byl ponořen do úvah, jen občas ho probudil výkřik opice nebo šelest velechvosta, který se rychle kmitl kolem. Zvedal hlavu se zarmoucenou zvědavostí jako člověk, který se dostal na jinou planetu a prohlíží si ty nejobyčejnější věci – kámen, pahýl stromu, jámu, zaplavenou vodou. Necítil únavu, jeho nohy kráčely jako automat a každým nárazem podrážky o tvrdou půdu ztrácely citlivost. A právě tou dobou, kdy slunce zdolalo nejvyšší bod, spálilo veškerý stín a zatopilo zemi nesnesitelným bolavým žárem, dorazil k jezeru.

Srstnaté, naduřelé kmeny, ověnčené obrovitými trsy, se spojovaly v slavobrány, zdobené až k uzlovitým kořenům, které se proplétaly jako prsty skřítků, girlandami popínavých rostlin a kapradinami s něžnou, vytříbenou krajkovinou tepaných lístků. Kolem kmenů vystřelovaly jako zelené rakety celé vějíře, slunečníky, zaostřené ovály a jehly. Blíž k vodě se promykaly kloubnaté stvoly bambusu jako sláma, na kterou se díváme zvětšovacím sklem. V průzorech temně zeleného hlubokého stínu a zlatých slunečních skvrn probleskovalo jezero jako modré střípky.

Rozhrnul rákosí a prodral se k hladině. Naproti se táhl břeh jako úzký zamžený pruh. Z bleděmodré hladiny s ocelovým odstínem stoupala pára, jako by se nad vodou vznášel jemný plyn. Vpravo i vlevo se břeh zvedal do srázných svahů. Místo, kde se nalézal Horn, bylo jakési miniaturní údolí, skryté v lese.

Horn porovnával a rozvažoval – odhodil na písek koženou brašnu, usedl na ni a oddal se lhostejnému klidu. Zdálo se mu, že místo je příhodné. Tak netrpělivě toužil pustit se do práce, že se rozhodl zůstat zde na břehu. V duchu viděl vypleté čtvercové místo a vzdušný dům, který bude z jezera skryt za stěnou bambusů. Doufal, že s jedinou sekerou a s krajním vypětím vůle stvoří kout, osvobozený od nesnesitelného sousedství lidí a lepkavých cizích pohledů – vždycky měl chuť se umýt.

Uprostřed těchto úvah se v něm náhle znovu probudila stará bolest, na čas otupená, zastřela představy budoucí práce a zanesla jeho fantazii k velikým severním městům. Vzdálenost tisíců mil praskla jako guma. Seděl a pažemi, zarudlými sluncem, si objímal kolena. Podrážděná fantazie předváděla výjevy a události, v jejichž středu byla jeho obolavělá zmučená duše. Zachmuřeným zrakem sledoval strnulé rysy obličejů, matný lesk parket, závěsy na oknech, vzduté větrem, a tisíce něžných předmětů, které mu připomínaly vlastní utrpení víc než sama jeho podstata. Viděl bronzový svícen, se svíček kanul vosk a jejich světlo ozařovalo ve tmě malou ruku, lemovanou krajkovím a zdviženou ke světlu. A znovu jako před několika lety se ozvalo zaťukání na dveře – bylo hlasité a znělo jako němá výzva.

Zavrtěl hlavou. Na okamžik si byl sám sobě protivný. Připadal si jako mrzák, který si strhl obvaz, aby se kochal krutou jizvou. Úmorné ticho pobřeží připomínalo ticho nemocničních pavilonů, které v nervózních lidech probouzí touhu pohybovat se a křičet. Dal se do práce, aby se rozptýlil. Cítil opravdovou chuť namáhat svaly, chuť po únavě, chuť zvedat břemena, sekat, zatloukat.

Hned po prvních úderech namodralé oceli do pevného bambusového kmene se Horn rozpálil energií, která lačnila podřídit si hmotu v nepřetržitém sledu úkonů, neboť jimi rostl blažený pocit tělesné rozkoše z únavy. Valil jeden kmen za druhým, přisekával je, stínal listy, vyměřoval, kopal jámy, zatloukal kůly. Oči naplněné zelenou barevností lesa, duši jakoby strnulou zvuky, které vyvolával vlastními pohyby, nořil se do chaosu fyzických pocitů. Bodalo ho na prsou, jak prudce oddechoval, štiplavý pot dráždil pokožku, dlaně mu hořely a naskakovaly na nich puchýře, žíly na nohou mu nabíhaly ztěžklou krví, nemohl narovnat záda pro ostrou bolest v kříži, celé tělo se třáslo, uštváno horečnatým přáním zabít myšlenku. Bylo to opojení, orgie vyčerpání, zuřivost spěchu, blaženost násilí. Hlad, přemožený únavou, působil jako narkotikum. Trápen žízní odhodil občas sekyru a pil studenou, mírně slanou jezerní vodu.

Když ulehly stíny a večerní běsnění opic zvěstovalo, že noc se přiblížila, klesla v rákosí malá divoká koza, která přišla k napajedlu – srazila ji Hornova střela. Oheň byl dobrý kuchař. Napůl připálené kousky masa, z nichž stoupal kouř, voněly travinami a krvavou šťávou. Jedl hodně, oháněl se kapesním nožem stejně obratně jako kdysi příborem.

Nasycen a obklopen houstnoucím tichem, prozářeným rudým odrazem hasnoucích, promodrávajících uhlíků na ohništi, vzpomínal na loď. Život od chvíle, kdy opustil palubu, mu připadal jako záhadný sled dní – plných neznámé skutečnosti a jednotvárnosti, rostoucího očekávání smrti, které zřídka vystřídal záchvat tíživého smutku. Jako by viděl sama sebe, nepatrnou lidskou tečku, která obsa­huje obrovský vnitřní svět, tečku, která svou náladou zabarvuje všechno, co obsáhne vědomím.

Kořenitá vlhkost vzduchu houstla. Melodie lesních zvuků se splétala v jemné krajkoví nastraženého ticha, nasládlá skleníková vůně hniloby rozněcovala vzrušení. Toulal se v myšlenkách kolem započaté stavby, vracel se k oceánu, k jednotlivým útržkům minulosti, jež ztratila svou palčivost – byl dokonale vyčerpán. Blížil se těžký, hluboký spánek, dotýkal se jeho řas, mátl mu myšlenky a svazoval údy.

Poslední uhlík se s praskotem na okamžik rozpálil, dostal barvu rozžhaveného železa, ozářil traviny skroucené žárem a pohasl. A s ním odletěl do sametové tmy duch ohně, veselý, skotačivý duch plamenů.

Na svahu neklidně vyprskl rys, ztichl a ozval se znova a pak táhle, teskně, hrozivě vyjekl. Horn ho neslyšel, spal hlubokým spánkem, podobným smrti – to je ono skutečné štěstí, které tato země, království utrpení, lidem poskytuje.

  

Za pět dní na rovné obdélníkové ploše, hladce udusané a obehnané plůtkem, stál malý dům s pultovou střechou a s nezaskleným oknem, vedoucím k jezeru. Pevný, vlastnoručně vyrobený nábytek se skládal z lůžka, stolu a laviček. V koutě se tyčil veliký krb, uplácaný z hlíny.

Horn ukončil práci. Byl pohublý a shrbený a klopýtal únavou, když se škrábal po úzkém pruhu mělčiny ke svahu. Vystoupil na vrchol a rozhlédl se.

Na severu se rozkládal tmavý les jako nehybné zelené stádo a na obzoru se vinul kolem pásu křídových skal, zbrázděných rozsedlinami a skvrnami neduživých křovisek. Na východní straně za jezerem se táhla silnice jako bílá nitka, vedla do města a při jejích krajích se tu a tam tyčily stromy, které na dálku vypadaly jako drobounké výhonky salátu. Na západě se rozlévala modrá hladina vzdáleného oceánu, jiskřila bílou pěnou a uzavírala rovinu, přerušovanou stržemi a svahy.

A na jihu, z prostředka mělkého údolí, kde svítily domy a farmy obklopené neúpravnou zelení, se táhly obdélníky plantáží a zoraných polí, které patřily ke kolonii Lanfieri.

## III

Dvoukolový kočárek přejel silnici Goupimu rovnou před nosem. Když farmář vyšel z oblaku štiplavého prachu, spatřil neznámého muže, který mu kráčel vstříc, a bezděky se zastavil. Neznal ho, ale zároveň mu připadalo, že už se někde viděli. Mlhavá vzpomínka na holandskou loď probudila jeho vrozenou zvědavost – smekl klobouk a uklonil se.

„He!“ řekl a přimhouřil oči. „Jdete z města?“

„V městě jsem ještě nebyl,“ odpověděl Horn a zpomalil krok, „a kdoví, jestli tam vůbec půjdu.“

„No ovšem, ovšem!“ Goupi vycenil zuby. „Vždyť jsem si to hned myslel. Poznal jsem vás po hlase. Před týdnem jste se vylodil v Malém zálivu, viďte?“

„Vylodil jsem se v Malém zálivu, to je pravda,“ pronesl Horn po krátké úvaze. „Ale nepřipadá mi, že bych se s vámi už někde sešel.“

Goupi se rozesmál a zamrkal.

„Astis a Dribb se vsadili,“ řekl, když se uklidnil. „Já odešel s Dribbem a Astis pak všem tvrdil, že jste se propadl do země. Ale řeknu vám, že jste si z něho pěkně vystřelil!“

„Teď si tak trochu vzpomínám,“ pronesl Horn. „Ano, určitě jsem vnímal ve tmě vaši přítomnost.“

„Bodejť, bodejť,“ přikývl Goupi a všecek se zpotil radostí, že může chvíli klábosit. „A pročpak jste vlastně s Astisem nešel?“

„Povím vám pravdu,“ usmál se Horn. „Abych se přiznal, bylo mi hanba obtěžovat tak důstojné lidi. Jiný by vám lhal a řekl by, že jste mu všichni připadali hloupí, užvanění a náramně zvědaví, ale to je něco jiného. Cítím k vám sympatie, proto nechci lhát.“

Pronesl to s dokonale klidnou tváří a Goupi, který přijal zamaskovanou urážku za bernou minci, roztál ješitným úsměvem.

„Prosím vás,“ namítl pohrdavě. „Jakápak důstojnost. Ale vy jste správný chlap, na mou duši, vy se mi líbíte. Na mou farmu je odtud půl míle. Sklenička piva a kousek vepřového by nebyly k zahození, viďte?“

„Tak půjdeme,“ řekl po chvilce Horn. Kolonistovo sebejisté vystupování ho bavilo. „Kolik je tu obyvatel?“ zeptal se.

„Spousta,“ zafuněl Goupi a mávl rukou. „Od těch dob, co nám lodní společnost zařídila spojení s pevninou, připluje každou chvíli nějaký otrapa, nějaký čas se tu potlouká, zabere půdu, ale za rok maže do města, kde jsou ženské a všelijaké ty věci, kterým člověk těžko odvyká.“

Po nízkém svahu se klikatilo bludiště zaprášených zelených ohrad. Horn se po kotníky bořil do narudlého písku. Prach ho škrábal v nose. Goupi vykládal:

„Tady spíš potkáte hada než ženskou. Loni sem přijela jedna pradlena, bydlela takových sto mil od nás, a na tu se tady dělala úplná dražba. To byste koukal, jak se kroutila na pultě u ‚Zelené mušle‘, pěkně ruce v bok! Tři chlapi se o ni tahali a nakonec se porvali. Jednoho našli ve studni… a dva s ní žijou.“

Goupi se vydýchal a pokračoval. Podle jeho slov sotva polovina obyvatel měla rodiny a žila s běloškami, zbytek se spokojil s domorodkami, které zlákala vyhlídka na zahálčivý život a barevné hadříky. Jejich otcové se váleli pod stolem s láhví, kterou jim tam zanechal důvtipný ženich.

Obyvatelstvo se skládá buď z bývalých vyhnanců, nebo z jejich dětí, z uprchlíků ze vzdálených kolonií, z lidí, kteří se hanbí za své bývalé jméno, z defraudantů z úřednických vrstev – a tohle všechno se v počtu jednoho sta komínů shromáždilo kolem původní nepatrné osady, založené dvěma bývalými galejníky. Jeden zemřel, druhý pořád ještě vláčí své vetché tělo zbrázděné neřestmi dům od domu – tam se nasnídá, tam se naobědvá – ale všude s fňukáním vykládá o majetku, který za jedinou noc prohrál se šťastnějším darebákem.

„Tak tady je dům,“ prohlásil Goupi a neohebnou sedláckou rukou ukázal na vysoké stavení, podobné zvonici. „To je můj dům,“ dodal. Na obličej mu padl stín přitroublé důležitosti. „Pěkný dům, bytelný! Za ten by se nemusel stydět ani guvernér.“

Ke dvěma rohům budovy se táhla vysoká hradba a obemykala prostor, zvenčí neviditelný.

Goupi zastrčil ruce do kapes a s hlavou vztyčenou vstoupil do vrat.

Horn se rozhlédl, ohromen svérázným majestátem prasečího koryta, které trůnilo tomuto zákoutí. Rozpálené dusno dvora vydechovalo nesnesitelný smrad, vzduchem kroužily tisíce lesklých much. Pištění, chrochtání, štiplavý pach. Špinavé živé maso, stlačené na rozloze jednoho akru, se tu třáslo a čpělo. Tučná žlutá těla se rozbíhala na všechny strany a chvěla se vlastní váhou. Obrovští kanci s černými štětinami, nemotorná bezradná prasata, umouněná růžová selátka, napuchlé oprášené svině, klesající pod tíží mléka, nalitého v obludných převislých ceccích – tisíce krysích ocásků, tlamy, v nichž se třpytily tesáky, neladný, ostrý kvikot, šustot těl, která se třela o sebe, to všechno v člověku probouzelo touhu po mýdle a po studené vodě.

„Tak tady jsou moje sviňky. Jak se vám líbí?“ řekl Goupi.

„Není to zlé,“ odvětil Horn.

„Každý měsíc prodám tak dva tucty.“ Goupi ožil a blaženě roz­táhl chřípí. „To jsou nejklidnější zvířata pod sluncem. A práce skoro žádná. Někdy teda sežerou mláďata, to si člověk musí dát pozor. Ale já to dělám rád. Člověk se tak někdy kouká a myslí si: tadyhle si to pěkně pomalounku valí takové hezounky prorostlé zlato. Trošku je vyčistit, a máte kapsu naditou. Tohle pomyšlení se mi náramně zamlouvá.“

„Svině jsou krásné,“ řekl Horn.

Goupi si promnul čelo a zamračil se. Horn ho dráždil, tvářil se tak, jako by svině i Goupiho viděl po tisící.

„Chystal jsem se k odchodu,“ promluvil Horn, „ale vzpomněl jsem si, že mám žízeň. Jestli máte trochu vína, napil bych se, jestli ne, nevadí.“

„Mám zdejší pivo, říká se mu ‚sachcha‘.“ Goupi vykročil k domu. „Dělá se ze sága. Ještě jste je nepil? Tak je ochutnejte. Stoupá do hlavy jako Ester.“

Neútulný, téměř holý pokoj poněkud krášlila oslnivá zář nebe, pronikající oknem. Na modrém čtvercovém pozadí se kupily kadeřavé vrcholky stromů a ostré, kopinaté listy. Goupi popadl hůl a bouchl s ní o stůl.

Postranními dveřmi vstoupila polonahá bytost s účesem, podobným papežské daře. Byla to žena. Na ramenou měla bavlněný šátek. Tmavý obličej s odulými, jakoby naběhlými rty bez hnutí hleděl na muže.

„Přines pivo,“ krátce řekl Goupi a usedl za stůl.

Horn se posadil vedle něho. Tmavá žena přinesla džbán a sklenice, ale neodcházela. Bystrýma podlouhlýma očima jezdila po Hornových rukou, po jeho obleku, po hlavě. Bylo jí nanejvýš osmnáct. Obhroublý půvab rozpláclého obličeje hyzdil lesklý plechový kroužek, provléknutý uchem.

„Neočumuj tady,“ křikl na ni Goupi. „Jdi!“

Dívka lehounce zvedla horní ret, zuby se jí zaleskly. Vyšla ospalým krokem.

„Žiju s ní,“ vysvětlil Goupi a obrátil do sebe sklenici. „Nána pitomá! Všichni jsou pitomí, jsou horší než negři.“

„Já myslel, že… že nemáte ženu,“ poznamenal Horn.

„Ženu nemám,“ potvrdil Goupi. „Ženatý nejsem a milenky nevedu.“

„Právě teď tady přece byla žena.“ Horn se upřeně díval na Goupiho. „Nebo se mýlím…“

Goupi se rozchechtal.

„Ženy jsou pro mne bělošky,“ odpověděl poněkud zvysoka, když se uklidnil. „A tohle… to jen tak. Nejsem dědek… je vám to jasné?“

„Ano,“ řekl Horn.

Byl roztržitý, v hlavě neměl jedinou kloudnou myšlenku. Okolí mu připadalo stejně štiplavé a nakyslé jako „sachcha“. Goupi přemáhal říhání – komicky nafukoval tváře a poulil oči.

Pivo studilo Horna v žaludku a stoupalo mu do hlavy. Z modrého čtverce oblohy čišel smutek.

„Stoupá do hlavy jako Ester. Myslím, že jste to řekl takhle…“

„Právě tak,“ přikývl Goupi. „Ale Ester se nedá vypít jako tohle pivo. To je Astisova dcera. Neštěstí zdejších chlapů. Až se mladý Dribb ožení, bude mít víc nepřátel než my dva dohromady. Dneska je pátek, to Ester přijde. Jestli ji uvidíte, tak se netvařte tak pitomě jako ti ostatní, na to je zvyklá.“

„Podívám se,“ řekl Horn. „Lidé mě pořád ještě zajímají.“

„Vy se mi líbíte.“ Goupi úkosem pohlédl na Horna. „Ale proč ksakru pořád mlčíte? Jak tady chcete žít?“

Horn pomalu dopil pivo.

„V lesích je jídla spousta,“ usmál se a hleděl společníkovi na kořen nosu. „Živ budu.“

„Ale stejně,“ pokračoval Goupi. „Otravovat si život s puškou a se zdejší malárií… Přísahám při nejtučnějším kanci, že za měsíc budete jenom kost a kůže.“

Horn netrpělivě pokrčil rameny.

„To mě nezajímá,“ řekl. „Mám na čase vyrazit. Potřebuju kávu a střelný prach, a klidně si tady sedím.“

„Nepospíchejte!“ vykřikl Goupi a zrudl rozpaky při pomyšlení, že Horn přece jen zůstal němý. „Copak je vám veseleji, když jste sám?“

Horn nestačil odpovědět. Goupi se zašklebil, jak nejvlídněji dovedl, a otočil se ke dveřím s výrazem netrpělivého očekávání.

„Obraťte se, Horne,“ řekl a malinká očka se mu zaleskla. „Přišla žena, která stoupá do hlavy! Vy jste ale nemotorný!“

Hornovi roztál ironický úsměv na rtech. Pomalu se mu rozbušilo srdce. S vážným obličejem si prohlížel dívku. Myšlenka na krásu mu vůbec nepřipadla. Zakoušel těžké, chorobné vzrušení, tak jako dřív, když ho hudba překvapila vzácnou melodií – celý den pak toužil mlčet nebo se opít.

„Musíte počkat, Goupi,“ řekla Ester a dívala se na Horna. Neznámý muž ji rozčiloval, nutil ji, aby bezděčně hovořila s nádechem povýšenosti. „Otec nemá peníze.“

Goupi zezelenal.

„Jen žertuj, krasotinko!“ zasyčel a falešně se usmál. „Polož to pěkně na stůl, to, co jsi schovala tamhle… no!“

„Nemám kdy na nějaké žerty.“ Ester přistoupila ke stolu a opřela se dlaněmi o hranu. „Ne a ne! Musíte měsíc počkat.“

A v té kratinké chvíli, kdy Goupi nabíral vzduch do plic, aby začal nadávat nebo křičet, se dívka usmála. To byla poslední kapka.

„Jenom se bavte!“ zaječel Goupi, vyskočil a začal pobíhat po místnosti. „Ty se směješ, bodejť! Ale jestlipak mi tvůj papínek dá aspoň groš, až budu chcípat hlady, co? Já rozdal tisíce, a teď musím čekat. Přísahám při památce své babičky, že toho mám po krk! Podám žalobu, rozumíš, větroplaško?“

Horn vstal.

„Nebudu rušit,“ řekl.

„Ester,“ promluvil Goupi, „Ester, tady vidíš muže ze země čestných lidí. Jen se ho zeptej, jestli je správné nedostát slovu?“

Dívka se upřeně zadívala Hornovi do obličeje. Trochu rozpačitě otočil hlavu – jako by se k němu ty matově černé oči blížily. Goupi se drbal ve vlasech.

„Sbohem,“ řekl Horn a podal mu ruku.

„Přijďte zas,“ zabručel Goupi, „ale jdete mi na nervy. Ach peníze, peníze!“ Ovládl se a pokračoval: „Doufám, že se časem stanete hovornější. Nenajmete si půdu?“

Horn vyšel na dvůr, zastavil se a okamžik poslouchal. Shora doléhaly rozčilené hlasy. Vykročil. Zapadal do louží a do bláta, plného šlápot.

Zaslechl zrychlený dech, to ho přinutilo, že se obrátil. Ester kráčela vedle něho, lehce si přidržovala krátkou pruhovanou sukni a druhou rukou se vzrušeně rozháněla. Horn mlčel, hledal slova, ale dívka ho předešla.

„Vy jste ten, co se před týdnem vylodil?“

Měla čistý, klidný hlas, posluchači připadalo, že zvuky hlasu jí pronikají celým tělem, neboť obličej i pohled vyjadřovaly totéž, co říkala ústa.

„Právě ten,“ potvrdil Horn. „Vy jste Astisova dcera?“

„Ano.“ Ester si zastrčila copy, které jí vyklouzly pod špičatým kloboučkem. „Ale žít tady nebudete.“

Horn se usmál, jako se usmívají dospělí, když poslouchají moudré děti.

„Proč?“

„Tady se musí pracovat.“ Zamyšleně zvedla klenuté obočí. „Vy máte ruce jako já.“

Ukázala drobné snědé ruce, ozdobené prsteny, a hned je zase spustila. Srovnávala tohoto muže se siláckými mládenci z farem.

„Nemáte tady co pohledávat,“ řekla energicky. „Jste z města a vypadáte jako pán. Tady nic pěkného nenajdete.“

„Ale ano,“ vážně namítl Horn. „Jezero. A svůj dům na jeho břehu.“

Tak ji to překvapilo, že se zastavila.

„Dům? Před pěti lety tam bydleli nějací lidé, ale všechno lehlo popelem.“

„Tak vidíte, Ester, že já také umím pracovat,“ řekl Horn. „Stvořil jsem ho za šest dní jako Hospodin nebe a zemi.“

Vyšli za ohradu, provázeni hlučným chrochtáním, a kráčeli vedle sebe. Nohy se jim bořily do horkého písku. Ester se zasmála stejně klidně, jako mluvila.

„Lidé z města rádi žertují.“

„Ne, já nelžu.“ Horn se otočil a krátce pohlédl do jasné dívčí tváře. „Ano, budu tady žít. A žádné zaměstnání nehledám.“

Viděl její ústa, pootevřená uctivým údivem, nádherné oči a cítil, že nuda ho opustila. Rozhostilo se mlčení.

Napříč silnicí se valilo mračno prachu a v něm probleskovaly bosé paty a bronzové tělo. Horn zpomalil krok. Prach se usadil. Na silnici přešlapovalo něco nepředstavitelně špinavého a roz­trhaného a mávalo dlouhýma opičíma rukama. Podivné pohyby byly provázeny sípavým křikem a vzdechy, podobnými vzlykům.

„Bekeko,“ řekla dívka. „Nebojte se, to je Bekeko. Je to blázínek, ale hodný chlapec… Co chceš, Bekeko?“

Bekeko strkal opuchlou, prolysalou hlavou do dívčiny sukně. Radoval se, chvílemi ustával v projevech něhy a obracel k Hornovi nehybné bledé oči. Byl odporný a probouzel v Hornovi chladný soucit. Horn poodstoupil k hradbě.

„Jdi domů, Bekeko, jdi, ty hovádko!“ vykřikla Ester, když postřeh­la, že ji chce blázen štípnout do ruky.

Bekeko se s řehotem narovnal a zakňučel jako pes.

„Ester,“ pronesl a přitom neustále poskakoval, „Ester, seženu hodně proužkovaných sukní a všechny ti je přinesu. Pořád mě píchá v obličeji!“

Ester se zatvářila polekaně.

„Oheň!“ vykřikla. „Bekeko! Oheň!“ Důsledek jejích slov byl vra­žedný. Bekeko se skroutil, upadl na zem, zakryl hlavu rukama a roztřásl se. Záda se mu těžce zvedala.

„Proč jste to udělala?“ zeptal se Horn a díval se na Bekeka.

„Jen tak,“ odpověděla Ester. „S ním to jinak nejde. Přidá se k vám jako pes a chodí za vámi tak dlouho, dokud neřeknete jediné slovo: oheň. Staral se o něho bratr, ale jednou v opilosti uhořel. Bekeko se bojí ohně víc než bití. Vídám ho zřídka, většinou se potlouká někde v bažinách a jí bůhví co.“

Horn si zapálil dýmku.

„Věděl jsem o vás, ještě než jste přišla,“ poznamenal a vyklepal popel.

Esteřinou tváří se mihl úsměv.

„Od Goupiho,“ řekla. „Vykládá o mně, že jsem žena, která stoupá do hlavy.“

„Ano,“ opakoval Horn. „Ano, jste žena, která stoupá do hlavy.“

Znova na ni pohlédl: ani stín rozpaků. V jejím obličeji nebyla ani koketnost, ani vděčnost, Horn sám cítil jakýsi zmatek – a tak vdechl mnohem víc kouře než obvykle.

„Bydlím tamhle,“ řekla dívka a ukázala vlevo, „tam, co je ta žlutá střecha. Otec má rád hosty. Kam máte namířeno?“

„Káva, tabák, střelný prach,“ řekl Horn a ohnul tři prsty. „Jdu pro ně.“

„Jdete k Sabovi,“ opravila ho dívka. „Máte pistoli?“

„Ano.“

Ester kývla očima.

„Já mám karabinu,“ řekla. „Ale tady málokdy seženeme patrony, jezdíme do města. Mířím zdola a mám přesné zásahy.“

„Chcete říci, že o mně takovou jistotu nemáte?“ pronesl Horn. „Ale já nejsem ostýchavý. Ustupte kousek vpravo.“

Vytáhl pistoli a se smíchem se dívce uklonil.

„Jdete přece tímhle směrem? Vidíte ten slabounký stromek, asi třicet kroků před námi? Dobře se podívejte, až půjdete kolem, a když v něm najdete kulku, obraťte se!“ Teď viděl její záda, viděl, jak se vzdaluje její černovlasý týl, a když zamířil, div nekýchl, jak ho v očích zasvědilo slunce, které se odrazilo v naleštěné oceli pisto­le. Výstřelem se mu zatřásla ruka. Ester šla lehkým, kolébavým krokem a u stromu se zastavila.

Obrátila se a vesele mávla rukou, a Hornovi se znovu zazdálo, že se její oči odpoutaly a plují vzduchem.

## IV

Nikdo Horna nebudil, zvedl se sám, s dokonale bystrým vědomím, aniž cítil ospalou malátnost těla, aniž zíval – jako by nespal, jako by pouze čekal se zavřenýma očima.

Byl klidný, cítil jen lehké rozpaky – chtěl si ujasnit důvody, které jej probudily k vědomí a bez stopy zmizely. Opojné narůžovělé jitro pronikalo oknem jako vlahá mlha, jako slané tlení mělčiny, jako mlčelivý šramot, nezachytitelný stejně jako myšlenkový sled usínajícího. Nad jezerem se zvedal opar. Rozkolébaná pára se prostírala po hladině a obnažovala u břehů jasné, blankytné kaluže leklé vody.

Horn stál u okna – jeho nitro se rozplývalo v melodickém tichu spícího vzduchu. Tvář jitra byla jasná a oči měla zavřené; tavil se na ní třpytivý okraj kotouče. Oblaka plula za obzor, pavučinové řezboví lesa zaclánělo protější břeh a Horna napadlo, že to jsou možná zástupy zelených zbrojnošů, kteří vstoje spí. Kopí, o něž se opírali, byla zdobena zelenými péry.

Náhle se všechno proměnilo, nesčíslné paprsky se snesly na zem jako krupobití zlatých mincí. Zatřpytily se na vodě, některé dopadly Hornovi k nohám, byly průzračné, jako by byly vytepány ze světla a vzduchu. Zeleň, skleněná rosou, osychala. Zahnědlá poupata pukala a nalévala se barvami, napínala se jako rozechvělé prsty dítěte, které se natahuje po hračce. Sytá vůně země dráždila chřípí. Zelené, modré, hnědé a růžové odstíny zaplavily bambusové kmeny, chvěly se v tkáni listí jako zakletý stín a kdesi nedaleko se z hrdla lesního ptáka ozvalo hluboké, nejisté klokotání, pak umlklo jako zvuky laděného nástroje.

Horn byl vrchovatě naplněn zeleným vínem země, jež se protahovala po spánku. Na rty mu pršelo mléko, tryskající z něžných, přeplněných prsou neviditelné bytosti – Horn ji tušil, lapal po jejím úsměvu, vyslaném k nebi, a mhouřil oči před zlatou pavučinou, jež obestřela svět. Jeho duše se rozštěpila, bylo mu do smíchu, ale nechtěl se smát, byl s to uvěřit v zelené zbrojnoše, ale přemáhal se a ustavičným vzpomínáním přehlušoval jejich hlasy.

Spor Horna s Hornem byl přerušen právě tak rychle a ostře, jak ostře zavrzaly dveře, které se zvenčí otvíraly. Štěrbina se rozšířila, ale člověk byl ukryt v koutě a nebylo ho vidět.

Horn čekal, ale nevěřil, že tam někdo stojí. Kolikrát už se stalo, že se dveře otevřely samy, petlice byly trochu zkřivené. Instinktivně, víc ze zvědavosti než z opatrnosti se zahleděl do místa, kde předpokládal, že se setká s lidským zrakem.

Ale v příští chvilce musel pohlédnout trochu níž. Oko a část čela se zcuchanými bílými vlasy se objevily ve výši necelých čtyř stop. Za dveřmi se krčil jakýsi muž, nakoukl dovnitř, zmizel, ale za okamžik se objevil zas.

Pak vstoupil nejistým krokem, zavřel dveře, nemotorně kývl hlavou a zadíval se na Horna. Kolem očí měl spoustu vrásek a bělmo protkané červenými žilkami. Byl zřejmě opilý.

Byl rovný jako tyč, ve vybledlých očích tupý, nehybný lesk, oblečen v hadrech a bos – vypadal jako ďábel, který se převtělil v žebráka. Na vzdálenost několika kroků se zdálo, že má ruce modré jako umrlec, ale když přistoupil blíž, rozeznal Horn tetování, které souvisle pokrývalo žebrákovo tělo od krku až po pás. Ještěři, japonští draci, vlajky, lodě, nápisy, neslušné výjevy a cynické obrázky se tísnily na prsou a na rukou a proplétaly se s bílými jizvami. Kolem krku měl šálu, kterou čas a špína proměnily v kus provázku. Roztrhané dýnko klobouku zakrývalo špičaté vlčí uši a obličej, který měl barvu nazelenalého bronzu. Nos přeražený holí, se chmurně skláněl k ústům. Blůza bez rukávů odhalovala nahá prsa. Z celé té postavy čišela podezřelá minulost, temná zákoutí srdce, doupata, lesk nožů, chraptivý vztek a lidská srst, která je někdy strašnější než kůže tygra. Starci se nepochybně vracela kuráž.

„Co chcete?“ zeptal se Horn. Byl poněkud překvapen. Postava v něm vzbuzovala nedůvěru. Zjev, tak podivný, jako by se vynořil ze sna, přešlapoval z nohy na nohu.

„Co chcete?“ zamumlal pobuda a zamrkal na Horna. Vší mocí se snažil stát rovně. „Když se mě zeptáte, kdo jsem, odpovím vám čestně a otevřeně. Říkejte si, co je vám libo, ale je náramně zajímavé omrknout si člověka, jako jste vy. Já žil taky tak… Už to bude nějakých třicet let, co jsem se schovával na vylidněném atomu před ďábelsky slídivýma čepicema. Pravda, dostali svoje. Potom. Až po hodně dlouhé době.“

Stařec prskal a na vyschlém, jakoby promáčklém krku mu poskakoval ohryzek.

„Jak se jmenujete?“ zeptal se Horn.

„Lanfieri,“ zasípal host. „Lanfieri, k vašim službám, prosím.“

Horn přikývl. Stařec mu připadal zábavný, v důležitosti, s jakou pronesl své jméno, se tajilo lstivé, mazané očekávání.

„Já se jmenuji Horn.“

Lanfieri se bouřlivě rozchechtal.

„Horn?“ zeptal se a mrkl levým okem, zatím co pravé ztrácelo lesk, jen panenka mírně zářila. „No ano, ovšem, Horn, kdo jiný?“

Horn se zamračil. Galejníkova prostořeká poznámka v něm probudila lehkou netrpělivost.

„Mohu být ještě někdo jiný,“ řekl. „Mohu být člověk, který není zvyklý vstávat časně. A vy, mimoto že jste Lanfieri, můžete být navíc člověk, který mě jen náhodou zastihl tak, jak jsem, totiž v bdělém stavu.“

Lanfieri beze slova vycenil zuby. Neodpověděl, jeho opilé myšlenky lezly po čtyřech a teď se soustředily v jediné přání – blýsknout se zjevnou drzostí a sebevědomím.

„Já jsem první, kdo se usadil v téhle díře,“ pronesl vyzývavě a posadil se na tvrdé lůžko. „Ďábel a zvíře prokleli kolonii dřív, než jsem první ranou motyky prokopl zem. Rád bych se s vámi seznámil. Lidi o mně moc žvaní, ale přísahám, že jsem seděl nevinně.“

Horn mlčel.

„Vždycky jsem si vážil práce,“ řekl Lanfieri se zřejmou štítivostí k tomu, co pronášela jeho ústa. „Vy mně nevěříte! Jen kdybyste mě byl znal tak před čtyřiceti léty…“

Suché rty se mu zkřivily dvojsmyslným úsměvem.

„Strašně si potrpím na opravdové chlapy,“ pokračoval trestanec. „Přijel jste, zařídil jste si bydlení jako nezávislý člověk, nikoho jste se neptal a s nikým jste se neradil. Vy jste sám sobě pán! Takových já si vážím. Ano, já bych vás plesknul do ramene, kdybych věděl, že nenarazím. Vsadím se, že kdyby na to přišlo, tak člověku klidně rozrazíte palici, a že máte kuráž. Tady to ani jinak nejde, na to nesmíte zapomínat… Jestli je v kolonii někdo, kdo si jakživ nečuchnul ke krvi, tak jsem to já, já jsem neublížil ani kuřeti, a to vám přísahám, že já jsem taky nejslušnější člověk na světě.“

„Mluvte k věci.“ Horn ztrácel trpělivost. „Jestli něco potřebujete, tak ven s tím!“

Žebrákovy zřítelnice se stáhly a potemněly. O něčem uvažoval. Mozek, prosáklý alkoholem, pátral aspoň po maličkém, ale spolehlivém, záludném zákoutí v cizím nitru.

„I kdybyste mě vyhodil, tak můžu jedině mlčet,“ promluvil zasmušile. „Nešťastný chlap se dočká jenom toho, že nad ním každý ohrnuje nos. Přísahám na oheň a na vodu, že k vám cítím sympatie a že jsem se vás jenom přišel zeptat, jak se vám daří. Já přece nejsem policajt, abych z vás ždímal, jestli někde na světě není někdo, kdo na vás zle kouká. Tam, za tou slanou louží. Mně je všecko jedno. Každý žije, jak umí. Já vás chci jenom upozornit, abyste byl opatrnější. Moc se o vás povídá, že jo. Když si nebudem všímat, co žvaní pitomci, tak zjistíme, co si běžně lidi myslí: ‚Nepřijel s prázdnýma rukama.‘ Když jde někdo koupit kafe nebo tabák, tak musí klopit, že jo! Nejlepší je rozměnit prachy doma. Tady slunce pálí a krev se tu vypaří mnohem rychleji než máslo na pánvi. Já vás nechci strašit, chraň bůh, to vůbec ne, ale tady žijou náramně hodní lidé a dobrá polovina z nich si vůbec nepotrpí na předsudky. Co se dá dělat? Každého nepotká to štěstí, aby dostal náležité vychování.“

Horn zpříma a bez hnutí upíral oči na galejníka. Lanfieri se kymácel a drolivým hlasem neuspěchaně pronášel větu za větou. Byly správně opatřeny neviditelnou interpunkcí a rozplývaly se ve vzduchu jako kotouče dýmu, které pravidelně vyfukuje zatvrzelý kuřák. Pohled upřený stranou bloudil a přeskakoval, neklidně ohledával předměty, ale jiný pohled, vnitřní, jako v neviditelných kleštích ustavičně držel Horna ve stavu netrpělivého podráždění.

„Proč jste nevstoupil hned?“ zeptal se Horn.

Stařec bezelstně pohlédl na hostitele.

„Bál jsem se, že vás vzbudím,“ pronesl důrazně, „a dveře se otví­rají zatraceně ztěžka. Kdybych viděl, že spíte, mazal bych pryč, trochu bych se potloukal v okolí, než vás spaní omrzí.“

Jeho obličej dostal náhle plačtivý výraz.

„Bože můj,“ zasténal a rychle zamrkal suchými víčky. „Život je peklo. Úcta žádná, ani jeden z těch zdejších pitomců si nechce vzpomenout, že já, ten opovrhovaný a vysmívaný chudák, jsem dal základ k tomuhle pracovitému životu. Kdoví, jestli tady nakonec nevyroste město, ale moje kosti, ohlodané od psů, se budou povalovat v blátě a nikdo neřekne – to jsou kosti starého Lanfieriho, kterého nevinně odsoudil lidský soud.“

„Styděl bych se,“ chladně pronesl Horn, „styděl bych se vzpomínat na to, že díky vaší náhodné návštěvě byl poloostrov zaneřáděn člověkem, který se tu rozplemenil. Je mi nepříjemné s vámi mluvit. Rozhodně bych byl víc potěšen, kdybyste tu nebyl ani vy, ani střechy, ani plantáže. A pokud jste mluvil o hodných lidech, kterým se dostalo špatného vychování – vyřiďte jim, že na každou nečekanou laskavost, kterou mi prokážou, patřičně odpovím.“

„Řeč vlka,“ pronesl trestanec. „Napoprvé to není špatné. Vy mnou opovrhujete, ale já potřebuju, aby tady žilo hodně lidí. S každým mám nějaké účty. Na ty jedny já mám moc dobrou paměť. A to je výhoda. A ostatní jsou – jak bych vám to řek’ – ostatní jsou kapánek přitroublí a pokojně se popásají na svých polích. Ty já přistřihuju mírně, za pakatel – trochu chleba, tabáku, občas pár šupů na pití. A potom jsou tady ještě mimořádně drzí nevychovanci – to jsou ti, co člověku načnou červenou a ještě se přitom olizujou, jako když kluk spolkne lžičku marmelády. A zrovna tihle jsou při chuti ustavičně…“

Lanfieri ztišil hlas, ohnul se, jako by ho rozbolelo břicho, široce roztáhl ústa v úsměvu, ale oči měl dokonale strnulé a přimhouřené.

„Loďka!“ vykřikl. „Kde se tady vzala loďka?“ Horn vyhlédl z okna. Zářivé, průzračné jezero s utonulými oblaky bylo tak zjevně opuštěné, že se Hornovi v té chvíli prudce rozbušilo srdce. Bleskurychle se obrátil k starému trestanci. Nejistá rána nožem roztrhla Hornovi blůzu. Sáhl rukou do kapsy a v mžiku zvedl pistoli k bezkrevnému obličeji Lanfieriho.

Stařec se přitiskl ke stěně, obemkl hlavu svraštělýma rukama, pak se nejistými, škubavými pohyby octl u okna, vyskočil a zmizel v houští. Horn třikrát vystřelil, kulky zamlaskaly v listí. S nervózním smíchem dychtivě naslouchal, jak šustí rákosí, a vystřelil ještě jednou. Ticho se náhle zaplnilo šuměním krve, která se mu rozbušila ve spáncích. Nohy ztratily pružnost, myšlenky zavířily a vypluly jako třísky hozené do proudu. Jitro ho přelstilo, připadalo mu teď jako odporný barvotisk.

Zamyšleně usedl na špatně stlučenou lavičku, aniž odložil pistoli, a jako dosud nikdy si uvědomil, jak temná je budoucnost a jak křehký je klid, který trval čtrnáct dnů. Jeho život se přiblížil k znepokojenému bytí opatrných čtvernožců, kteří se v podezřelém tichu zapadlých končin proměnili v ztělesněný zrak a sluch; zde se sám měl proměnit v jakéhosi myslícího vlka. Poznání této nezbytnosti bylo tíživé, ale zároveň se v něm tajila i smutná radost člověka, který nemá na vybranou.

Vášnivě zatoužil, aby žena něžného obličeje, která dávala jeho duši tvar podle svého přání, jako si volí šaty, které jí sluší, aby tato žena prošla kolem svahu a lesa a jeho pohledu, boříc se drahými střevíčky do měkkého jílu, aby zabloudila a zaklepala na dveře jeho domu. Mlhavě a kuse si představil její ranní úbor v sousedství mravenišť, a ta nejapná souvislost mu vůbec nepřipadala nemožná. Když přemýšlel o životě, připouštěl všechno kromě zázraku, k tomu choval mimovolný odpor; touhu po nadpřirozeném považoval za projev slabosti.

Před očima se mu mihla vysoko zvednutá, vyzáblá ruka Lan­fieriho, a z té vzpomínky se roztřásl. Kolonie, z neznámých důvodů pojmenovaná po člověku, který před nepatrnou chvilkou usiloval o jeho život, mu teď připadala jako pobuda ve vyspravených šatech, vykukující za plotem. Když odcházel, pečlivě zavřel dveře.

## V

Cestou k rovině, těsně na kraji lesa, dostihla Horna malá šedivá kobylka. Jela rychlým cvalem. Seděla na ní Ester. Její soustředěný, veselý obličej skrytý ve stínu širokého klobouku pohlédl na Horna. Ten ožil a se spokojeným úsměvem čekal, dokud dívka neseskočila s koně a mlčky se k němu neobrátila, upravujíc sedlo. Osamělost ho netížila, ale povolovala otěže nejzuřivějším náporům stesku, a když se teď objevil hromosvod v podobě lidské, byl mimořádně potěšen, že má příležitost k rozhovoru. Šli vedle sebe. Malá šedá kobylka pomalu stříhala ušima a natahovala hlavu za dívčinými zády.

„Jsem rád, že vás vidím,“ řekl Horn. „Rozloučili jsme se tenkrát tak komicky, že se ještě teď směju, když si vzpomenu na ten výstřel.“

Ester zvedla obočí.

„Proč komicky?“ zeptala se podezíravě. „Tady lidé často střílejí na cíl, já taky.“

Horn neodpověděl.

„Otec mě poslal za vámi,“ řekla a zahleděla se k obzoru. „Povídal, abych sem zajela. Že už jste se dávno neukázal. Co kdybyste dostal malárii, a taky hadů je tu spousta.“

„Děkuji,“ řekl překvapený Horn. „Viděl mě jednou a ještě v noci. Je to divné, že se o mne tak stará, jsem dojat!“

„Stará se!“ posměšně pronesla dívka. „Ten a starat se! Ten se nestará o nikoho. Ale vy mu prostě nedáte pokoj. Všichni si o vás povídají. Na každém kroku. Minulý týden někdo tvrdil, že jste zkrátka uprchl z pevniny. Ale nikdo se vás ptát nebude, můžete být klidný. Tady je leckdo takový!“

Horn zlostně škubl rameny.

„Tak to bývá,“ řekl chladně. „Když se člověk nikoho o nic neprosí a netouží po tom někoho vidět, ostatní z něho udělají zločince. A to ještě není to nejhorší – když ho nenávidí, zbijou ho a vynadají mu.“

Ester se obrátila a pozorně si ho prohlédla, jako by přemýšlela, jestli se tenhle člověk nechá zbít.

„Ne, vás nezbijou,“ odpověděla rozhodně. „Myslím, že jste silný, škoda, že jste trochu bledý. Ale tady brzo zhnědnete jako ostatní.“

„Doufám,“ řekl Horn.

Zmlkl a zachmuřil se, vzpomněl si, jak ho Lanfieri přepadl. Neměl chuť o tom vyprávět, tušil, že tahle příhoda by jen roznítila smyšlenky o zlatě, které prý ukryl. Ester si také na něco vzpomněla, zastavila koně, přistoupila k sedlu a vyndala z kožené brašny kulatý a pichlavý plod, vypadalo to jako jablko s nabodanými hřebíky.

„Snězte to,“ nabídla mu. „To jsou zdejší duriangy, jsou trošku nahnilé, ale tak mají ještě lepší chuť.“

Stáli oba na nízké plošině, obklopené drsnými skalisky. Horna zarazil odporný pach zahnívajícího česneku – nerozhodně obracel plod v rukou.

„To si zvyknete,“ bezstarostně řekla dívka. „Můžete si zacpat nos, ale opravdu to není tak špatné.“

Sloupl tvrdou kůru a spatřil bílou rosolovitou dužinu. Ochutnal – na okamžik se zarazil, ale pak snědl ten zvláštní plod beze zbytku. Ovoce mělo jemnou, nesmírně složitou a dráždivou chuť. Ester starostlivě pozorovala Horna a bezděky pohybovala rty, jako by napodobovala kousání.

„Tak jaké to je?“ zeptala se.

„Báječné,“ odpověděl.

„Dám vám ještě.“ Obrátila se k sedlu a pak obratně zastrčila Hornovi do kapsy ještě několik plodů. „Roste jich tady hodně, můžete si natrhat sám.“

Chvíli přemýšlela, otevřela ústa, chtěla něco říci, ale zarazila se a úkosem, jako dítě, pohlédla s němou otázkou Hornovi do tváře.

„Chtěla jste se mne na něco zeptat,“ řekl. „Tak co byste se chtěla dovědět? Ptejte se?“

„Nic,“ odpověděla kvapně. „Chtěla jsem se na něco zeptat, to je pravda, ale jak to víte? Chtěla jsem se zeptat, jestli se se mnou nenudíte. Neumím se bavit. Víte, my jsme tu všichni takoví neotesaní. Tam se vám jistě žilo líp?“

„Tam?“

„Ano, tam, odkud pocházíte. Tam prý je spousta všelijakých věcí.“

Mávla rukou, jako by se marně snažila představit si zářivé velkoměsto.

„Ani tam, ani tady,“ zdrželivě odpověděl Horn. „Když je člověku dobře, je dobře všude, a když ne, je to všude zlé.“

„Tak vám je tedy zle!“ vítězoslavně zvolala Ester. „Vyprávějte mi.“

„Vyprávět?“ udiveně protáhl Horn.

Teprve teď si jasně představil, jakou nesnesitelnou, třeba zkrocenou zvědavost v ní asi probouzí. Měl nesmazatelnou pečeť kultury, byl v něm reliéf složitého nitra, znetvořený poloprimitivním životem, ale to všechno, jako mince rozleptaná kyselinou, přece jen svědčilo o přibližné ceně. Váhal. Její požadavek byl oprávněný a v tom, jak přímočaře jej vyslovila, jevila se prostá touha vědět, s kým má tu čest. Ale měl jen krůček k tomu, aby se rozhořčil při pouhém pomyšlení, že má své nitro obrátit naruby před touto jednoduchou dívkou. Ani ho nenapadlo, že by mohl lhát. V rozpacích, nevěda, jak změnit rozhovor, pohlédl vzhůru na dalekou modř vzduchu.

A prázdnota nebes padla do jeho duše jako chladný stesk po svobodě, kterou mu od této chvíle přiznával každý lísteček při cestě. Pichlavá tvář minulosti se posměšně šklebila. Hornovi najednou připadlo, že ta žárlivá ohleduplnost k ní je vlastně podivná a že vzdáleností vyprchala z toho citu vtíravost i samolibost. Minulost jej zdvořile zprostila jakékoli povinnosti.

Zatoužil náhle pohlédnout na sebe cizíma očima, naslouchat vlastnímu vyprávění a po tisící přezkoumat svůj účet se životem. Dívka si to mohla vyložit jinak, ale ona přece potřebuje znát jen osnovu, zbytek mine její sluch jako zastřené volání lesa.

„Můj život je velmi prostý,“ začal. „Studoval jsem. Neúspěšné spekulace připravily mého otce o jmění. Zastřelil se a jeho pouť skončila na hřbitově. Bratranec mi našel zaměstnání, tam jsem pracoval tři roky. Posadíme se, Ester. Bloudit mezi stržemi není nic příjemného.“

Dívka rychle usedla na místě, kde ji zastihla Hornova slova, ale otěže nepustila z ruky. Setrvačností udělal ještě krok kupředu, vrátil se, utrhl stéblo trávy a usedl po jejím boku.

„Tři roky,“ opakovala.

„Pak se ze mne stal tulák,“ pokračoval Horn. Snažil se mluvit co nejprostěji. „Protože mě omrzelo sedět na jednom místě. A navíc jsem měl smůlu – majitelé podniku, kde jsem pracoval, umřeli na mor. Tak jsem se stěhoval z města do města, až se mi to nakonec zalíbilo. A docela nedávno mi zemřel přítel, kterého jsem měl ze všech lidí na světě nejraději.“

„Já nemám žádné přátele,“ pomalu pronesla dívka. „Je krásné mít přítele.“

Horn se usmál.

„Ano,“ řekl, „byl to báječný kamarád, a že umřel, provedl mi nepěkný kousek. Bylo to tak. Miloval ženu, která ho možná také milovala. Dodnes to není jasné. Vyvolil si ji ze všech ostatních a věřil v ni, to znamená, že ji považoval za nejlepší bytost na světě. V jeho očích byla ta žena nejdokonalejší božský výtvor.

Nadešel čas, kdy byla postavena před rozhodnuti – jít ruku v ruce s mým přítelem, jehož veškerý majetek byly čtyři stěny malého pokojíku, nebo žít krásně a volně jako řeka, rozlitá na jaře z břehů, a dosáhnout splnění těch nejsvátečnějších přání. Byla v té době trochu smutná a zádumčivá a oči jí zářily zvláštním leskem. Nakonec mezi nimi došlo k rozhovoru.

Tehdy si můj přítel jasně uvědomil, jak nenasytná a lačná je duše této ženy, která chce mít všechno. On byl pro ni jen částí, a ještě nikoli tou nejdůležitější.

Ale také on byl z rodu stejných dravců s hedvábnými drápky, kteří se třesou před hlasem života, před pohledem na jeho zářící piedestaly. Celý rozdíl mezi ním a jí tkvěl v tom, že ona chtěla všechno pro sebe a on všechno pro ni.

Myslel, že uzavřou svazek na celý život, ale mýlil se. Ta žena šla vstříc hotovému, které jí nabídl jiný muž. To hotové byly peníze.

Pochopil ji i sebe, ale v několika dnech jeho srdce shořelo, proměnil se v mladého starce. Rána byla příliš silná, ne každý by ji unesl. Život plynul dál, a když se přítel za měsíc chystal odjet, napsal té ženě, manželce jiného, dopis. Prosil ji, aby mu naposled – to trýznivé naposled! – aby mu naposled řekla, že přece jen stále miluje – jeho.

Odpovědi se nedočkal. Smutek ho vyštval na ulici a aniž věděl jak – nebyl s to ovládnout svou touhu – došel až k jejímu domu. Dal se ohlásit pod vymyšleným jménem.

Prošel řadou pokojů, pohyboval se jako v snách, zaplaven bolestnou něhou, která v něm úpěla a tesknotou po minulém. Kráčel s obličejem pokorným a vlhkým.

K jejich setkání došlo v budoáru. Zdálo se, že je rozčilena. Měla cizí obličej a jen vzdáleně připomínala tu, která patřívala jemu.

‚Jestli mě milujete,‘ řekla ta žena, ‚nezůstanete tu ani okamžik. Odejděte!‘

‚Váš muž?‘ zeptal se.

‚Ano,‘ řekla. ‚Můj muž. Přijde hned.‘

Přistoupil k lampě a ztlumil světlo. Setmělo se. Polekaně vy­křik­la, měla strach ze smrti.

‚Nebojte se,‘ zašeptal. ‚Váš muž vstoupí a neuvidí mě. Je tady hustý koberec, potmě klidně vyjdu a nezpůsobím vám nepříjemnosti. Teď mi řekněte to, oč jsem vás prosil v dopise.‘

‚Miluji,‘ zašeptala tma. Nerozeznal bláhovec, _jak_ bylo proneseno to slovo – proměnil se v dítě, začal jí líbat nohy, zmítal se na koberci u jejích střevíčků, ale ona ho odstrkovala.

‚Odejděte!‘ řekla s hněvem a rozčilením. ‚Odejděte!‘ Nešel. Tu žena vstala, rozžehla svíčku, pak vyndala ze zásuvky jeho dopis a spálila ho. Přihlížel bez hnutí – nevěděl, zda je to urážka nebo rozmar.

‚Minulost pro mne znamená totéž, co tento popel,‘ řekla pak. ‚Nechci ji křísit. Sbohem.‘

Při posledních slovech se ozvalo hlasité zaklepání na dveře. Svíčka zhasla. Dveře se otevřely, v jejich světlém obdélníku se rýsovala temná postava. Můj přítel a muž oné ženy se srazili tváří v tvář. Rozhostilo se smrtelné ticho, takové ticho, kdy jediné slovo zničí život. Můj přítel odešel a příštího dne už byl na parníku. Za měsíc se zastřelil.

A já přijel sem na holandské obchodní lodi. Rozhodl jsem se žít tady, dál od lidí, mezi kterými zahynul můj přítel. Jeho smrt mnou otřásla, zůstanu tady rok, možná déle.“

Při jeho vyprávění zůstala Esteřina tvář vážná a napjatá. Obsah některých slov jí zůstal utajen, ale to, jak Horn přemáhal své vzrušení, v ní probudilo ženský instinkt.

„Vy jste ji miloval!“ zvolala, když se Horn odmlčel, a mrštně vyskočila ze země. „Mne neošidíte. A žádného přítele jste neměl. Ale mně na tom přece nezáleží.“

Oči se jí mírně zaleskly. Jinak bylo těžko rozhodnout, zda vyprávění učinilo na její zarputilé mlčení nějaký dojem. Horn neodpověděl hned.

„Ne, byl to můj přítel,“ řekl pak.

„Nevím, proč mě klamete,“ zlostně namítla Ester. „Proč jste mi to vyprávěl?“

„Ať jsem to byl já nebo ne,“ řekl Horn a pokrčil rameny, „zapomeňme na to. Dnešek je výjimečný – počtem lidí i zvířat. Tamhle jede ještě někdo.“

„Mladý Dribb,“ řekla Ester. „Co se stalo, Dribbe?“

„Nic,“ vykřikl obr a zastavil hnědou kobylu Hornovi těsně před obličejem. „Cvičil jsem se dnes ve stopování a náhodou jsem narazil na tvou stopu. Přece jenom asi něco dovedu. A kdo je tohle?“

Dělal, jako by Horna neviděl, ačkoli Horn stál nanejvýš metr od třmenů. Horn si zvědavě prohlížel ohromné, neforemné tělo, korunované malou hlavou s kulatým obličejem, jako vytepaným z plátu hnědého železa. Rozhalená bílá košile s růžovými kroužky odkrývala zarostlá zpocená prsa. To všechno dělalo dojem sedláka a neurvalce; dobrácky vyceněné zuby sice Horna nenaladily rovnou k přátelství, ale probudily v něm alespoň lhostejnost.

„Nechce se mi věřit, že bys nic nevěděl,“ posměšně řekla Ester.

„Ahá!“ Obr hlasitě povzdechl. „Jedeš?“

Ester usedla na koně.

„Sbohem, vážený pane,“ řekl Dribb Hornovi, nejapně na něm utkvěl kulatýma očima a škubl bradou.

„Nechoďte do močálů, Horne,“ řekla Ester, „a když půjdete, lokněte si napřed zhluboka whisky, nebo budete stonat nejmíň dva měsíce.“

Jak seděla na koni, pružně se pohupujíc v sedle, nevědomky upozorňovala Horna na svou krásu. Snad po prvé pohlédl na její dokonalou postavu a na tvář, plnou života, jako muž. Pohled na dva jezdce, kteří se vzdalovali, ho ranil něčím, co se podobalo zlostnému údivu.

„Haló! Hop! Hop!“ řval Dribb, nakloněn kupředu, a těžce nadskakoval v sedle.

„Na shledanou, Ester!“ zvolal Horn.

Rychle se obrátila – obličejem se jí mihl úsměv a ještě něco víc.

V Hornově duši se zachvěl vybledlý odraz mládí. Smekl klobouk a s hlubokou úklonou jej hodil za vzdalujícími se postavami. Ester se mlčky usmála, kývla a zmizela v křoví. Obr se neotočil ani jednou, a když s dívkou zmizela i jeho rozložitá, nahrbená záda, napadlo Horna, že je mladý Dribb nezdvořilý víc než se na divocha sluší.

Den se rozhořel, vzplanul modravým parnem. Z dusna, prosáklého pryskyřičnatými výpary, se Hornovi točila hlava. A znovu se v něm vzedmula hluboká lhostejnost; roztržitě hladil rukou pažbu. Došel k závěru, že pro složité ústrojí duše, sycené myšlenkou, ztratila panenská země svůj půvab. Byla příliš mohutná a šťavnatá a vyčerpávala nervy tak, jako ostré světlo unavuje zrak. Kdyby byla vyklučená a ukázněná, jen jako příjemná podívaná, pak by snad byla báječná a komfortní, byla by jako milenka, která neobtěžuje laskáním, byla by vonnou koupelí pro choré, kteří stydnou při pomyšlení na hlubinu řeky.

„A já?“ otázal se Horn nebes i země. „Já?“ Vzpomněl si na svůj lov, na to, jak se chvěla zvířecí těla, vzpomněl si na svou jistotu v nebezpečných okamžicích, vzpomněl si na temný vzlet noci, na ospalé zázraky jitra, na zasmušilou něhu lesa a vítězoslavně se napřímil.

Pro přírodu ještě nebyl ani nebožtík, ani kastrát, ani žebrák v cizím sadu. Jeho lhostejnost stála na základech vnímání. On _sám_ byl Horn.

  

Kdykoli zaskřípaly venkovní dveře a na hliněnou podlahu hospůdky dopadl palčivý proud světla, pronášel vypasený muž skomíravým hlasem: „Pif, paf.“ Jako majitel hosty velebil, jako člověk je nenáviděl.

Ale hosté viděli ve vypaseném muži jen hostinského a nemilosrdně žádali broskvový likér a pivo a rum a palmové víno. Vypasený muž trpěl, sestupoval do sklepa, vylézal po schůdcích a zbrocen potem znova usedal na vysokou proutěnou židličku.

V koutě seděli hráči. Nad skupením širokých klobouků se vznášela oblaka kouře. Klapání kostek bylo provázeno nadávkami a cinkáním peněz. Bylo tu poměrně ticho – zdi kůlny, která nesla název „U Zelené mušle“, viděly opravdové rvačky, krev a takovou hru nožů, kde se za prohru platilo jenom smrtí. Občas se objevovali neznámí chlapíci v pevných kožených opascích, s podezřele čistýma rukama a se spoustou přívěsků. Chladnokrevně a zdvořile přistupovali na jakékoli sázky – kolonisti se pak drbali v týle a odplivovali.

Lanfieri vstoupil nepozorovaně – zdálo se, že by své kostnaté tělo protáhl i skulinou. Byl ještě opilejší než ráno, přikolébal se ke stolu hráčů, v zubech dýmku, a rozchechtal se nezvučným smíchem. Klapání kostek na okamžik ustalo. K příchozímu se obrátily nechápavé, roztržité obličeje.

„To je něco, pane!“ zasípěl trestanec a přestal se smát, hned jak postřehl, že hráčům přetéká trpělivost. „Řek’ to správně, je to chlapík, marná věc!“

„Kdo?“ zeptal se vypasený muž.

„Nový vládce jezera.“ Lanfieri ztišil hlas a pomalu vykládal: „Víte přece, že jsem u něho dneska byl. Je to úplně správný chlap. Kdybych byl guvernérem, tak tuhle kolonii podpálím zprostředka a ze všech čtyř stran, povídal. Tam jsou jenom hovada a mizerové a ti nejlepší jsou hloupí jako tisíc krokodýlů.“

„Vy jste mistr na báchorky,“ zafuněl plantážník. „Lžete!“ Lanfieri pochmurně blýskl očima.

„Už bych byl nebožtík,“ vykřikl, „kdyby ten chlap měl oko jistější o půl vlasu. Vyčet’ jsem mu, že je náfuka, a on po mně střelil tak chladnokrevně, jako by se do mne strefoval chlebovou kuličkou. Vyskočil jsem oknem jako ještěrka.“

„Přiznejte se, že lžete,“ líně pronesl hostinský a zívl.

Stařec mlčel. Na svraštělých tvářích mu hrály svaly. Muži se vrátili ke kostkám. Lanfierimu nevěřili, ale každý z nich si někde v tmavém zákoutí paměti uložil lidi hloupé jako krokodýly, mizery a hovada.

## VI

S hlavou zakloněnou hleděl Bekeko vzhůru. Až u nebe se na ocase houpala opice. Kulatýma, stařecky dětinskýma očima si rychle prohlížela blázna, občas odtrhla zrak a odhadovala vzdálenost k nejbližšímu stromu.

Bekeko přátelsky kýval, mrkal a dával zvířeti znamení, aby se spustilo dolů, ale prohnaná malpa nedůvěřivě a neklidně pištěla a odporně se pitvořila. Bekeko se smál. Jeho malé, strupaté tělo plesalo bezdůvodnou, chorobnou radostí. Hýkal pitomým nadše­ním a zalykal se neuvěřitelným vzruchem. Stejně jako všechno živé považoval i malpu za bytost vyšší než byl sám, a tak ji vytrvale a zdvořile – aby tu chlupatou akrobatku neurazil – zval dolů.

Zadíval se upřeněji do svraštělého opičího obličeje, zachvěl se a schoulil. Jeho veselost pohasla, tušil nebezpečí. Jistě se nemýlí – malpa se chystá prorazit mu lebku a možná, že se mu zakousne do propadlého žaludku.

„No… no…,“ vylekaně zabručel rozčilený člověk a ustoupil stranou.

Teď už nebyl s to podívat se vzhůru, v obavách se rozhlížel kolem sebe, doufal, že najde nějaký klacek, aby se mohl bránit. Pod nebem visela obrovská nestvůra, která se jen na chvíli proměnila v malé zvířátko, ale Bekeko teď věděl všechno, přichystali na něho léčku a on se chytil, jak nejhloupěji mohl. Ještě nevěděl, jaké jiné nebezpečí kromě chlupaté stařeny mu hrozí – couval, klopýtal, třásl se strachem. Nepřátelé se plížili v jeho stopách. Byli neviditelní, tiše se sunuli trávou, zabodávali Bekekovi do bosých nohou ostny, které mu bolestivě drásaly kůži. Náhle ho zalil ledový pot, když ho jalo podezření, že vzadu naň číhá past. Byl na pochybách, chvíli přešlapoval na místě, bál se pohnout, šílený hrůzou ze skličujícího lesního ticha a ze zelených velikánů, kteří si zakrývali obličeje.

Když se vynořil nepřítel, který si pátravě prohlížel Bekekovu nedomrlou postavičku, blázen zaječel, mrštil po nepříteli těžkou žlutou hrudkou a dosedl na bobek – strnul v pochmurném očekávání smrti. Horn otálel. Obracel v rukou hrudku, kterou po něm Bekeko hodil. Byl poděšen, ale nikoli přízraky. Zmocnilo se ho silné vzrušení – oči se mu překvapeně zaleskly, v hrdle mu náhle vyschlo rozčilením. Bezmyšlenkovitě pohazoval v ruce špinavou hrudkou – zapomněl na Bekeka, na les, na čas.

Malpa se houpala dál. Nafoukla tváře, zlostně natáhla tlamičku, a když rozeznala pušku, vztekle zaskřípala zuby. Pak hlučně přeskočila na sousední strom, zamlaskala, hodila po Hornovi velký ořech a střemhlav se vrhla na útěk, ztratila se v houští.

Horn se rozhlédl. Byl bledý, chtěl se soustředit, ale nebyl s to urovnat myšlenky. Létaly střelhbitě jako dávky z kulometu. Něco vířilo v jeho nitru a hledalo uvolnění. Ano, les se měl naplnit zvuky, které by porušily řvavé ticho. Ale kolem se prostírala lenivá nádhe­ra, která lhostejně svírala v majestátním objeti i vzrušeného, pobledlého člověka.

„Bekeko!“ řekl Horn. „Bekeko!“

Blázen bojácně vysunul hlavu za stromem. Horn promluvil vlídnějším hlasem, cítil jakousi něhu k tomu zastrašenému ohyzdovi, pozorně si prohlížel tu zvláštní bytost, podobnou trpaslíku.

„Tys mě nepoznal, Bekeko?“ zeptal se.

Blázen zvedl oči, ale neodvážil se pronést ani slovo. Lovec se ho lehce dotkl rukou, ale hned ucukl – lesem se rozlehlo pronikavé zaječení. Bekeko se podobal vylekanému ježkovi, svinutému do klubíčka.

„Tak dobře,“ pokračoval Horn, jako by souhlasil s Bekekem. „Já přece nejsem tvůj nepřítel. Hned odejdu, jenom mi řekni, mé milé zviřátko, kde jsi našel tuhle blýskavou kuličku. Potřeboval bych ji, víš? Pro sebe a pro Ester. Potřebujeme hodně takových kuliček. Když nebudeš paličatý a řekneš mi to, dá ti Ester cukr.“

Natáhl ruku a ihned sevřel prsty, jako by mu matný lesk zlata spaloval pokožku.

„Ester…,“ nerozhodně zabrebtal blázen a zvedl hlavu. „Dá cukr.“

Lítostivě zamrkal a znova se pohroužil do mlhavé prázdnoty šílenství. Horn si netrpělivě povzdechl.

„Ester,“ opakoval tiše, nakloněn k Bekekovi. „Rozuměls mi? Ester!“

Bekeko protáhl obličej a zahýbal rozpláclými, ohrnutými rty. Vrcholil v něm svízelný duševní proces. Zatemnělý mozek se pokoušel spojit v jedinou souvislost cukr, jméno muže s puškou a obraz ženy, jež se před ním vznášela jako neurčitá zářivá skvrna. A náhle Bekeko rozkvetl téměř oduševnělým zášklebem ufňukaného, křečovitého smíchu.

„Ester,“ pronesl pomalu a podezíravě si prohlížel Horna.

„Ano.“ Horn vzdychl. Toužil být pryč, toužil po horečnatém opojení nálezů. „Ester tyhle kuličky potřebuje. Kdes je našel?“

„Tam!“ vykřikl Bekeko a mávl rukou – zřejmě už se vzpamatoval. „Maličká modrá řeka.“

„Potok?“ zeptal se Horn.

„Voda.“ Blázen souhlasně přikývl.

„Voda,“ neodbytně opakoval Horn.

„Voda,“ ozval se Bekeko jako ozvěna.

Horn mlčel. Sever, maličká modrá řeka. A malý kousek zlata, o nic větší než náboj.

„Bekeko,“ řekl na odchodu, „pamatuj si – Ester ti dá cukr.“

Byl už daleko od místa, kde se krčil vylekaný poločlověk, ale neuvědomoval si to. Šel kvapnými, dlouhými kroky, v nesnesitelném vzrušení, jako by se bál, že se opozdí, že zamešká něco úžasně důležitého. Na všechno, počínaje Bekekem a konče nocí po onom dnu, si pak vzpomínal jako na sen, plný nezvučné hudby, sen, který se přehnal jako smršť a vybavil se mu jen mlžně. Zaplavil jej fantastický život – jen útržkovitě si vzpomínal na minulost, podobnou oblačným zástupům, a když ji spojoval s přítomností, poznával nadšení mořeplavce, jenž vyhlíží v zamženém oparu panenský břeh nepoznané pevniny, i vzrušení z neznáma, jež na člověka číhá. Jeho tělo získalo na síle a ztratilo tíhu. Tvář, zjihlá sněním, se v zamyšlení usmívala, jako by četl zajímavou knihu. Kniha se mu líbí a v jejím jemném vzorkoví se proplétá smutek a nadšení, veselí a něha. Objemné kmeny se tyčily k nebi jako sloupy – připadal si maličký, zdálo se mu, že je v tajemné, spolehlivé ochraně lesa a zelených hlubin houští, připomínajících vzrušující přítmí pokojů, které jsou naplněny nekonečným mlčením. Viděl koryto blankytné říčky, v jejímž mokrém písku nevinně spalo zlato, mladé jako výhonky trávy, cudná síla, která nezná třas lidských prstů a chlípné pohledy měšťáků – jejich lačnost nezná mezí.

Šel přímým směrem, litoval každého kroku, kdy musel odbočit, aby se vyhnul svahu nebo stromu. Střídavě se mračil i smál, až dosáhl zářivých končin fantazie, víření snů, kterým se člověk zpije víc než vínem.

V té chvíli se podobal usínajícímu – hlasy lidí ze sousedního pokoje splývají s vírem báchorečných dějů, které v osvobozeném mozku zahajují neslýchané prology. Bylo to všechno a nic, pochyby nad úspěchem i zuřivá jistota v úspěchu, pocit vězně, který s holýma rukama unikl ze žaláře a našel sedmirannou pistoli, byl to závratný úprk tužby. Jeho udýchaná duše spěchala o překot, aby nahmatala tvář budoucnosti, kdežto jeho tělo, necitlivé k únavě, zrychlovalo krok.

Byla ona denní hodina, kdy večer v malátném přemítání sklání k zemi pozorný zrak a kdy cikády vyhrávají tiše, v předtuchách Neviditelna, prodlužujícího stíny stromů. Les řídl, hluboké průzory uzavírala purpurová skaliska, jež se leskla krví slunce, raněného Dianou. Úlomky křemene, stopy dávných zemětřesení, žloutly odrazem červánků, v úsečném drmolení papoušků zaznívala zlostná spokojenost i hašteřivost. Horn kráčel mechanicky jako loutka.

Za půl hodiny spatřil vodu. Ovšem, byla to táž blankytná říčka, úzký potok s nebem na dně a se třpytem písečných mělčin, čistých jako šedý porcelán. Zdálky se podobala modré stuze v zeleném copu nymfy. Její linie, v dálce přerušovaná rozložitými korunami stromů, které rostly ve skupinách, mizela v jeskyni, hustě zarostlé popínavými rostlinami, které ucpaly každou štěrbinu a výstupek jako zelené koberce, padající k vodě. Horn se namáhavě pohyboval vlhkou, hustou, přilnavou trávou – dorazil však k modré stuze a zastavil se. Vdechoval sladkou vůni zahnívajících vodních rostlin.

Tady mu po prvé přišlo na mysl, že jeho tělo je krutě trýzněno žízní, a tak téměř padl na kolena a nabral do dlaně vodu, vlažnou jako vychladlý čaj. Po prstech a po bradě mu stékaly průzračné kapky, husté jako déšť. Pil hodně, nabral dech, odpočinul si a znovu ponořil ruce do teplé hlubiny.

Ukojil žízeň a to ho naplnilo slabostí, která jej přepadla, nečekaně zaplavila údy těžkou malátností, touhou ležet bez hnutí. Pohlédl na dno, ale rozbolely ho oči ze slunce, které se odráželo na písku. Zadíval se pozorněji, pak přiblížil tvář až k hladině, téměř se řasami dotýkal vody. V takové poloze setrval asi dvě minuty. Roztřásl se náhlou a nepostižitelnou horečkou, do pobledlých tváří se mu nahrnula krev rychleji než oblačný stín, když pohlcuje rovinu.

Na čistém říčním dně bylo žluté jiskření, tlumené vodou, a čím déle tam hleděl, tím obtížněji rozlišoval oblázky od zlata. Tajemně spočívalo v hlubině, matná zrna se odrážela v Hornových zřítelnicích a zvonila mu v uších jako prudký příval krve. Zasmál se a hlasitě vykřikl. Chvějivá ozvěna lehce zahučela v lesích a zanikla. Horn vstal.

Všechno mu náhle připadalo nevýslovně krásné, slavnostní a radostné. Po vzdušném mostě kráčel k zářivým branám života a život byl dostupný v místech, kde se dřív tyčila pevnost, kterou přání nemohla zdolat. Jako by zeměkouli ubylo na objemu, podobala se velkému globu, na jehož vrcholu stojí vzrušený muž s rozpálenými tvářemi. A nejdřív Horn přemítal o síle zlata, které mu pomůže znovu získat ztracenou ženu. Vracel se k ní tisícerými vlaky, jejich kola splývala v kruhy a koleje se zachvívaly tíží železného masivu, který unášel Horna. Řekl jí všechno, co člověk může říci, a byl s ní.

Pak v jeho fantazii zaznělo odmítnutí, ale to už pronesl sám, a nepřipadal si jako uražený, nýbrž jako mstitel; s pochmurnou dychtivostí si představoval scény kruté a věcné a vypočítavé, viděl obrovský počet bankrotů, které s propastnou závratí ničí blahobyt muže, jenž zaklepal na dveře. Zaplaví světový trh zbožím, jehož cena bude nižší než vlastní hodnota. A s každým dnem bude pohasínat tvář ženy, neboť jedna po druhé umlknou továrny jejího muže, a tam, kde rachotily stroje, bude pavouk splétat plesnivé sítě.

Uplynuly sotva dvě minuty, ale za tu chvíli Horn prožil několik let. Unaveně se rozhlédl kolem sebe. Slunce zapadalo za skaliska, průzračné podvečerní stíny zahalily vychladlou zem, řeka se mlčelivě blyštěla.

Vykrojil kousek drnu a na zelený povrch primitivního propiradla hodil pár hrstí pobřežního písku. Pak odřízl kousek kůry, udělal z ní jakousi nádobu a nabral vodu.

Byly to první okamžiky činnosti, která Horna rozrušila víc než pohled na dno. Znova a znova přeléval vodu, až se v trávě zaleskla tenká, těžká vrstva zlata. Síly ho na chvíli opustily, usedl vedle kořisti, položil ruku na mokrý povrch propiradla a vmžiku zmizel z jeho utýraného mozku bláznivý kolotoč myšlenek, zbyla jen strnulost, příbuzná nadšení a smutku.

Vrátil se bez košile a blůzy, obojí roztrhal, aby mohl nadělat uzlíčky, měl jich plnou koženou brašnu a tížily ho tak, že s bolestí pohyboval rukama. Polonahý a sežehnutý sluncem přinesl k jezeru vůni lesních močálů a sladkou zemdlenost.

Když se blížil k domku, s překvapením si uvědomil vlastní tělo – jako by je ohmatával rukama, zesláblýma vedrem – a uvědomil si také, že má chuť zívat, bezdůvodně, křečovitě zívat. Zavřel dveře, pak vyhloubil v udusané podlaze díru a pečlivě tam ukryl těžké uzlíky. Bylo jich hodně a žádný nebyl splasklý.

Padl na suchou trávu na lůžku a dlouho seděl schoulen, nedovedl si vysvětlit tu náhlou smutnou lhostejnost. Sevřel si levé zápěstí – vnímal zastřené kolotání krve. Zuby mu cvakaly, znělo to jako vibrace bubínků a na pokožce mu naskakovala husí kůže, jako by na něm tály sněhové vločky, padající se stropu.

Ulehl a ležel oblečen, s očima široce otevřenýma, s blaženou malátností, kterou rušily jen pravidelné záchvěvy těla – po každém záchvěvu se mu řinul po obličeji hojný pot. Domyslel si, že je nemocen, a začal počítat, na kolik dní musí přerušit práci a kolik tím ztratí. Bahenní zimnice ho mohla připravit o pěkné panství – věděl, že se vyléčí tak za deset dní.

Cvakal zuby, krčil se, ale nálada se mu znamenitě zlepšovala, to bylo znamení, že horečka stoupá. Přestalo ho mrazit – posměvačně se díval na holé stěny domku: tady se skrývalo to, kvůli čemu se Lanfieri odhodlal zasadit ránu zpříma, aniž využil válečné lsti vojevůdců, kteří organizují klamné přepady.

Ležel až do západu slunce, kdy horečka nemocného na čas opouští, aby se příštího dne, v touž hodinu, s přesností Němce, obědvajícího čtyři minuty před jednou, vrhla na chorého znovu. Slabý, v kapse pistoli a hlavu plnou závrati, si oblékl čistou blůzu a vyšel ven. Jeho myšlenky se uklidnily – pečlivě zvážil naděje na úspěch a došel k závěru, že se nikterak nemýlil – pokud ovšem pomine náhody, které se na světě vyskytují v daleko větším množství, než je zdrávo. Chladný vzduch ho osvěžil. Dlouho si prohlížel nebe a Jižní kříž, z něhož vyzařovalo majestátní opovržení k záležitostem blátošlapů. Ale Horna to neskličovalo, jeho oči se naopak podobaly dvěma dobrým hvězdám – tak zářily vstříc tmě – a ne­cítil se ani ubohý, ani osamělý, protože nebyl mrtvou hmotou planet.

Vítr zavoněl a ztichl, na okamžik zastřel slabý, vzdálený dusot koně. Horn bezmyšlenkovitě poslouchal – za okamžik už jasně rozeznával, kdy kopyta křísla o kámen a kdy se zabořila do měkké hlíny. Tehdy se vrátil a rozsvítil lampičku, kterou koupil v kolonii. Mihotavé světlo padalo oknem na nejbližší kmeny. Otevřel dveře a zastavil se před prahem, ze strany byl ozářen světlem.

Neznámý jezdec pokračoval v cestě, ale teď o něco pomaleji – Horn podle toho usoudil, že míří k němu: nemělo smysl letět cvalem k jezeru jen pro potěšení z návratu. Horn čekal, až se vedle něho ozvalo frkání koně.

„Kdo je to?“ zeptal se a pohrával si s pistolí. „Ester?“ řekl po chvilce a údivem couvl. „Vy ještě nespíte?“

„A vy?“ zeptala se s veselým smíchem, udýchaná rychlou jízdou. „Hlavně, že jste ještě naživu.“

„Jsem živ,“ řekl Horn. „Váš otec se teď jistě uklidní.“

Neodpověděla, mlčky došla ke stolu a usedla na židličku. Její obličej se ustavičně měnil, jako by v duchu rozmlouvala s někým, koho zná pouze ona sama.

„Vidíte, jak bydlím,“ poznamenal Horn. „Nemám nic, čím bych vás mohl pohostit. Zbytky jídla obyčejně zničím, rychle se kazí.“

„Mluvíte tak, protože nevíte, proč jsem přišla,“ pronesla Ester a její hlas zazněl o něco hlouběji. „Dnes je totiž svátek. Mužští jsou už od rána na nohou, ale teď se na nich sotva drží. Všechny alkoholické nápoje se rozprodaly. Všude hoří pochodně, náš dům je vyzdoben lampióny. Je to velmi krásné. Lidé, kterým není líto střelného prachu, chodí v hloučcích a střílejí do vzduchu. U Zelené mušle odklidil krčmář stoly a lavice a tančí se tam.“

Vyčkávavě hleděla Hornovi do obličeje. Tehdy si povšiml, že má Ester hedvábné žluté šaty a bleděmodrý šáteček a na opáleném krku šňůru perel.

„Opozdila jsem se trochu, když jsme projížděli kolem Malého zálivu, a vzpomněla jsem si na vás, pak jsem si všimla, jak se mladý Dribb otočil a hledal mě. King jel rychle, pobízela jsem ho podpatky. Určitě se tam pobavíte. Nemůžete přece pořád sedět takhle sám a věčně přemýšlet, za půlhodinky tam budem, ano?“

„Jaký je to svátek, Ester?“ zeptal se Horn.

„Oslava dne, kdy byla kolonie založena.“ Ester se začervenala, svěží rty, vlhké vzrušením, se pootevřely v tichém úsměvu. „Představte si, jak to bude hezké, Horne! Budeme spolu a povíte mi, jestli se u vás také tak oslavuje nějaká událost.“

„Děkuji vám, Ester,“ řekl Horn hluboce dojat. „Možná že nepůjdu, ale rozhodně mi připadá, jako bych tam byl.“

„Počkejte chvilku.“ Dívka šibalsky pohlédla na Horna, její hlas zněl náhle jako ranní volání pastýřů. „Bekeko na mně pořád loudí cukr.“

„Bekeko?“ opakoval překvapený Horn. „Loudí na vás cukr?“

A když si vzpomněl, zpozorněl. Napadlo ho, že všichni vědí o blankytné říčce. Prsa se mu sevřela nepříjemným rozčilením – vstal a udělal několik kroků, než Ester znova promluvila.

„Dotíral na mne a napovídal mi spoustu nesrozumitelných věcí,“ pokračovala dívka, hledíc do okna. „Nic jsem nepochopila, než to, že můj člověk, tak vás pojmenoval, že můj člověk řekl, že on a Ester potřebují spoustu žlutých kamenů. Pak prý jste mu slíbil, že mu dám cukr. Jsem přesvědčena, že zaručeně nepochopil, co mu povídáte. Ale dala jsem mu hrst cukru.“

Horn poslouchal bedlivě, aby mu neuniklo jediné slovo. Chvílemi bledl, chvílemi červenal, až se mu konečně vrátila do obličeje přirozená barva. Dívka neměla potuchy, oč jde.

„Ano,“ řekl, „potkal jsem toho blázínka, měl záchvat nevysvětlitelné panické hrůzy. Ve vaší přítomnosti toho asi napovídá víc. Uklidnil jsem ho, ale nevypáčil jsem z něho jediné slovo. Žluté kameny! Jenom šílený mozek může tak poplést poblouznění se skutečností. A cukr, to ano, nezlobíte se, viďte?“

„Vůbec ne!“ Ester zamyšleně pohlédla na zem. „‚Potřebuju je já a Ester,‘ říkal.“ Rozesmála se. „Potřebujete snad to, co já? Je čas jít, Horne. Přemýšlela jsem hodně o těch slovech, ale zřejmě to ještě nestačilo. Vy jste ovšem nevěděl, že se je dovím.“

Její zrychlený dech se dotýkal Hornova srdce – strnul, jako by se náhle probudil, ale netroufal si pochopit pravdu, stál, na rtech mu odumřel výkřik údivu a rozčilení.

„Ester!“ pronesl smutně. „Ester, zvedněte hlavu, bojím se, že vám dobře nerozumím.“

Ester mu zpříma pohlédla do očí – v jemných tazích měla vzrušení ženy, které ji samotnou překvapilo, nebyly tam však ani rozpaky, ani ostych. Vstala – od Horna ji dělila vzdálenost necelých tří stop – ale Horn v té chvíli spatřil neviditelnou zeď, která mu vyrostla u nohou. Byl sám, dívčina přítomnost v něm probouzela pochyby a neklid, blízký soucitu.

„Mohla bych se stát vaší ženou, Horne,“ pomalu pronesla Ester, její ústa se stále ještě usmívala, ačkoli v očích už měla napětí a vážnost, jako by na horní část jejího obličeje padl stín. „Možná, že vy sám byste ještě dlouho nepromluvil přímo, jako muž. Ale jste mi drahý už teď, Horne. A já vás nezarmoutím jako _ona.“_

Horn k ní přistoupil a pevně jí stiskl bezvládně svěšenou ruku. Byl stísněn. Zoufale toužil, aby dokázal pronést co nejvíc ubohých lidských slov. A protože tušil, že v tomto okamžiku nemůže být nic urážlivějšího než mlčení, hlasitě, něžně pronesl:

„Ester! Kdybych mohl v této chvíli zemřít, bylo by mi snáz. Nemiluji vás tak, jak možná čekáte. Vypuďte mě ze své hrdé hlavy, být vaším mužem, proměnit svůj život v jedinou vytrvalou práci, to nechci, protože toužím po jiném životě, je možná neuskutečnitelný, ale musím na něj myslet a ty úvahy mi matou hlavu. Posloucháte mě? Mluvím stejně čestně jako vy.“

Dívka zaklonila hlavu – byla bledší než sníh. Horn zvolna pustil její ruku. Ester zahýbala prsty, jako by střásala jeho dotyk.

„Ovšem,“ řekla tvrdě – ovládala se dokonale. „Tím hůř, když nerozumíte žertům. Vy zřejmě hledáte bohaté nevěsty. Vždycky jsem si myslela, že muž musí získat peníze sám.“

Každým slovem ho bolestně zasáhla – jako by měla v rukou důtky a šlehala ho.

„Ester,“ řekl, „Ester, mějte se mnou slitování. Já nejsem vinen, vinen je život, který s námi točí po svém. Chtěla byste snad, abych se tvářil, že vás miluji a vzal si vaše tělo, protože je nádherné a protože mě skutečně vábí? A pak se s vámi rozešel?“

„Sbohem,“ řekla dívka.

Jako by se zachvívala nenávistí a urážkou, která na ni dopadla. Horn se k ní vrhl, zaplavila jej palčivá lítost a něha.

„Ester!“ řekl měkce, téměř prosebně. „Děvčátko drahé, odpusť mi!“

„Odpouštím!“ zvolala Ester. Dusila se hněvivým pláčem. A skutečně, odpustila mu pohledem, plným nepřekonatelné hrdosti. „Ale nikdy, Horne, nikdy nelituji svých omylů! Já ne!“

Horn přistoupil k oknu – potácel se slabostí. U dveří tiše zaržál kůň. „Kingu!“ klidně zvolala dívka. Vyšvihla se do sedla, hedvábná sukně zašustila. Horn poslouchal. „Kingu!“ znovu řekla Ester. „Odpusť mi ty rány! Víckrát už to neudělám.“

Pravidelný cval Kingových kopyt rozrušil ticho a ztratil se.

## VII

Nemělo pražádný smysl uvažovat o psech. Ta blankytná říčka je nikdy nespatřila, a pokud ano, pak tedy hodně dávno, mnohem dřív než první lokomotiva projela plání, vzdálenou dvě stě mil od místa, kde Horn vkleče pil vodu a zlatý třpyt.

Ale jak vytřásal do kapesníku hrst kovu, výsledek tříhodinové námahy, přistihl se náhle při vzpomínce na nejrůznější psy, které kdy viděl. Přemítal asi víc o dogách než o chrtech a vytrvaleji o honících psech než o mopslech. Úvahu uzavřel krátkým povzdechem. Zatvářil se soustředěně – narovnal se a pohlédl k ozářeným zeleným propastem lesa.

Zvuky byly tak slabé, že jen podvědomě mohly odvrátit Hornovy myšlenky od zlata k domácím čtvernožcům. Podobaly se spíš ozvěně úderů do stromu než štěkotu, tlumenému křovisky a vzdáleností. A těch zvuků bylo docela málo, mnohem méně než otazníků na dvou stránkách dramatu.

Doba, v jejímž trvání zesílily až k typické barvě štěkotu a k vzteklé jistotě psa, udýchaného po vytrvalém slídění, to byly pro Horna chvíle roztěkaného přemýšlení a chladného nepokoje. Čekal, až se přiblíží člověk, těšil se nadějí, že pes odbočí. Pohled na údolí ho vyvedl z takového omýlení. Táhlo se v křivce, směřující k lesu, a Horn byl viditelný z kteréhokoli bodu na okraji lesa. Neměl nejmenší důvody k domněnce, že se neznámý vrátí.

Kvapně ukryl těžký měšec do kapsy, hodil do vody kusy drnu, kterých užíval jako propiradla, a s připravenou puškou ustoupil asi sto kroků od místa, kde rýžoval. Z blízkých křovin k němu doléhal tlumený chraptivý štěkot.

Stoupl si za strom a napjatě poslouchal. Sám neviditelný – viděl vzdálenou postavu jezdce. Cválal napříč paloukem, malý špicl se pletl koni pod nohama a kličkoval v trávě. Horn vyšel trochu na­zlobeně jezdci vstříc. Připadalo mu nedůstojné, aby se skrýval před jediným mužem, ať už jeho cílem bylo cokoliv. Zlobil se, že ho ruší a že hledá právě jeho.

O tom už nebylo pochyb. Pes udělal dvě kličky na místě, které Horn právě opustil, zakňučel a pak se vrhl k Hornovi. Skákal mu málem až na hlavu a kňučením vyjadřoval zmatek.

Mohl se rozštěkat a kousnout, to všechno záviselo na tom, jak se zachová jeho pán. Ale ten nejevil žádné rozčilení – na vzdálenost půldruhého metru se Hornovi zdály jeho oči příliš ostré a soustředěné.

Horn stál, obě hlavně nabité, držel pušku v podpaží jako deštník, na který bychom za pěkného počasí nejraději zapomněli. Mladý Dribb zastavil koně. Pušku měl položenou přes sedlo. Kůň bušil kopytem a zbraň se chvěla při jeho netrpělivých pohybech. Farmářovo nejapné mlčení způsobilo, že Hornovi vyprchala krev z tváří, první smekl klobouk a uklonil se.

„Dobrý den, pane Horne,“ řekl obr a hlasitě povzdechl. „Je horko. Můj kůň je zpěněn, pěkně jsem ho prohnal.“

„Je mi vašeho koně velice líto,“ vlídně odpověděl Horn. „Měl jste nepochybně vážné důvody k cestě.“

„Vážnější než smrt matky,“ tiše odpověděl Dribb. „Odpusťte mi, prosím, že jsem vás vyrušil,“ dodal bez úsměvu a prohlížel si přistřiženou chocholku koně. „Raději bych si s vámi promluvil ve vašem domku, než abych vás vyrušoval na procházce. Ale nebyl jste doma tři dni, to je to.“

„Tři dni,“ opakoval Horn.

Dribb si odkašlal, otřel si rukou ústa, ačkoli je měl suchá jako ředitelka penzionátu. Očka měl neklidná a zapálená. Horn čekal.

„Totiž,“ začal Dribb, obtížně pronášeje každé slovo, „nemohu vám to vysvětlit tak najednou, začnu po pořádku, jak to všechno vzniklo a jak to došlo až k dnešku.“

Byla chvíle, kdy měl Horn chuť ho zarazit. Já vím. A co z toho? chtěl říci. Proč? odpověděla druhá část jeho nitra. Jestli se mýlí, bylo by zbytečné Dribba znepokojovat.

Pes odběhl stranou a s vyplazeným jazykem usedl do stínu doubku. Dribb nerozhodně pohnul rty, zdálo se, že je velice stísněn. Uhnul očima a konečně začal:

„Mlčíte, samozřejmě, vždyť jsem se vás ještě na nic ani neptal.“ Hlasitě zafuněl rozčilením. „Asi před pěti dny, to znamená asi týden nebo osm dní po našem svátku, jsem byl u Astise, pane. Ester, řekl jsem, a řekl jsem to jenom žertem, protože ani ústa neotevřela, Ester, ty jsi teď jako ledňáček. A protože mi neodpověděla, nacpal jsem si fajfku. Když nemá ženská náladu, tak nemá smysl ji dráždit. Večer jsem ji potkal, jela na koni. Mnou neprojedeš, povídám jí, nebo si myslíš, že jsem vzduch? Teprve pak zastavila, jinak bychom do sebe narazili čelem. Promiň, povídá mi, zamyslela jsem se. Pospíchal jsem, tak jsem ji jenom políbil a jedu dál. Dohonila mě. Poslyš, Dribbe, povídá, je mi líto tebe i sebe, ale raději to vyřídíme hned. Ze svatby nebude nic.“

Zalapal po dechu a těžce polkl, jako by se dusil. Horn mlčky hleděl na jeho přepadlý obličej. Dribb odvrátil oči ke skalám, jako by si stěžoval nebi a jim.

„V té chvíli jsem se dal do smíchu,“ pokračoval, „myslel jsem si, že to říká jen tak z legrace. A ona mi na to povídá: Přestaň se smát, je to zbytečné. Můžeš na mne zapomenout? Snaž se vší mocí, abys na mne zapomněl. Ester, povídám jí, a bylo mi do pláče, protože jsem viděl, že je bílá jako stěna, Ester, copak ty už mě nemáš ráda? Dlouho mlčela, pane. A mně bylo, jako když mi v srdci obrací nůž. Odjela, ani se neohlédla. A já se rozbrečel jako kluk, pane. Takové děvče nenajdete na celém světě.“

Obr supěl a koupal se v potu. Vlastní vyprávění ho vyvedlo z míry – strnule hleděl na Horna.

„Pokračujte,“ řekl Horn.

Dribb prudce položil ruku na hlaveň pušky.

„Jak víte, v takových případech je dobrá whisky. Vypil jsem čtyři láhve, ale bylo to málo. Dědek byl taky opilý.“

„Lanfieri,“ nazdařbůh řekl Horn.

„Ano, ale my mu říkáme červený táta. Protože on proléval krev, pane. Pořád se na mne díval a pochechtával se. Je přitom strašně protivný, a tak jsem ho chtěl praštit, ale on mi povídá. Heleď, Dribbe, kampak jezdí v noci mladý holky? Když to víš, já na to, tak mi to řekni. Tak poslouchej, povídá, nemusíš si dlouho lámat hlavu. Na pláni bylo tma jako v pytli a já hlídal chlapa, co se usadil u jezera, tu noc, tenkrát, co byl svátek. Jestli je zvědavý, říkal jsem si, jestli je trochu zvědavý, tak dneska přijde do kolonie. Přivázal jsem si na hlaveň bílý hadřík, abych se trefil, a sedím tak na bobku. Za půl hodiny vyjela z kolonie ženská, nepoznal jsem ji, ale to cvakání kopyt mi připadalo známé. Jak jsem ho tak poslouchal, pane, tak byste se ve mně krve nedořezal. Málem jsem usnul, jak jsem čekal, až pojede nazpátek, pokračoval dědek. Zpátky jela krokem, bylo to tak za hodinku, dýl ne. Ester, volám, Ester! Narovnala se a odjela cvalem. Tak co myslíš, zlato, byla to ona? zeptal se mě.“

Horn se zasmušile kousl do rtů.

„Tak dál, a skončete to!“

„Tak jsem se to dověděl,“ chrčel Dribb a hruď se mu zvedala jako paluba v monzunu, „tak jsem se dověděl, proč tenkrát Ester nebyla se mnou a proč byla tak dlouho pryč… tenkrát. Myslel jsem si, že musela zajet domů. Teď je řada na vás, pane Horne. Jestli vás má ráda, postavíme se k sobě na deset kroků a dopřejeme osudu, aby to zařídil, jak se mu uráčí. Šel jsem k vám hned druhý den, ale nebyl jste doma. Projel jsem všechny pěšiny v lese a na pobřeží a všechna ta místa, která jsou schůdná. Pak jsem dva dni bydlel ve vašem domku, ale nevrátil jste se. Tak jsem si vzal s sebou Stopu, je to moc dobrý pes, pane, a trvalo mu to přes čtyři hodiny.“

„Jaké okolky, Dribbe,“ energicky řekl Horn, „všechno je pravda. Ester byla u mne. A nechci vám lhát, možná, že vám to prospěje. Chtěla, abych si ji vzal. Ale já ji nemiluji a řekl jsem jí to tak, jak to teď říkám vám.“

Obr se zhroutil, jako by naň padla skála. Po obličeji se mu rozlila kalná bledost. Dusil se vztekem a zármutkem. Nemotorně sklouzl na zem, zapotácel se, stiskl zuby.

„Nemyslel jste na mne,“ vykřikl, „nemyslel jste na mne, když jste lákal to děvče. A jestli lžete, tím hůř pro vás!“

„Nelžu, Dribbe,“ tiše pronesl Horn a lhostejně se usmál, jako člověk, který se ovládá. „Mýlíte se. Je pravda, že jsem přímo na vás nemyslel, ale myslel jsem na leccos kvůli vám. Napadlo mě, že by bylo krásné, kdyby se v tomto nádherném lese zatřpytily stinné průplavy s rozkvetlými břehy a tam by stály úhledné domy z bambusů plné bláznivého štěstí, které se podobá oblakům na nebi. A zatoužil jsem také osídlit les přívětivými snědými lidmi, krásnými jako Ester, s očima laní a s údy neposkvrněnými špinavou dřinou. Jak a za co by ti lidé žili? To nevím. Ale rád bych viděl právě tyto lidi a nikoli nemotorné hromotluky, takové, jako jste vy, Dribbe, upocené a ukoptěné dřinou, kteří mají v obličeji knoflík místo nosu.“

„Řekněte ještě slovo!“ Dribb hrozivě vykročil k Hornovi. „Ještě slovo a zabiju vás na místě. Budete se houpat na téhle smokvoni, darebáku!“

„Tak dost!“ Horn zbledl. Třásl se hněvem. Pláň i les mu na okamžik splynuly v jednolitý zelený kruh. „Nikoli já nebo vy, Dribbe, nýbrž já. Já vás zabiju, zapamatujte si to dobře, pak už bude pozdě na to, abyste se přesvědčil, že nelžu.“

„Deset kroků,“ přerývaným, ochraptělým hlasem pronesl Dribb.

Horn se obrátil a odpočítal deset kroků, prst držel na spoušti. Dělila je nepatrná travnatá plocha. Jejich oči se vzájemně přitahovaly. Horn zvedl pušku.

„Bez povelu,“ řekl. „Střílejte, kdy vás napadne.“

V okamžiku, kdy dořekl poslední slovo, prudce se obrátil bokem k Dribbovi – a právě včas, protože Dribb v té chvíli stiskl spoušť. Kulka sklouzla Hornovi po prsou, roztrhla mu kůži a ťukla o strom.

Horn neztratil duchapřítomnost, namířil doprostřed zarostlých prsou a bez váhání vystřelil. Další Dribbova střela uvázla v hlavni, Dribb se zapotácel, otevřel ústa a padl na bok, aniž od Horna odtrhl vykulené, tupé oči.

Horn přistoupil k raněnému, Dribb táhle chroptěl, jeho obrovské tělo, ležící nepohodlně na zemi, sebou škubalo. Oči měl zavřené. Horn se otřásl a poodstoupil. Kůň odběhl stranou a neklidně zaržál. Horn pohlédl na koně, na psa, který kňučel vedle Dribba, a odešel – cestou zasunul do pušky nový náboj. Myšlenky se mu mátly, pocítil náhle strašlivou únavu a slabost. Kůže, roztržená Dribbovou střelou, naběhla, crčela z ní krev, horké kapky mu stékaly na břicho. Usedl, roztrhal košili na několik širokých pruhů, udělal si z nich obvaz a pevně si ho omotal kolem žeber. Obvaz rychle prosákl krví, ale jinak se Horn cítil dobře.

Dribb, ležící bez hnutí s prostřelenou hrudí, zatím otevřel oči a vyplivl kus sedlé krve. Smrt ho uváděla v zoufalství. Pohnul se – tělo mu připadalo jako pytel, naplněný palčivou trýzní a slabostí. Doplazil se ke koni, se sténáním komíhal hlavou v mokré trávě jako štěně, které hledá svůj pelíšek. Kůň stál bez hnutí s odvrácenou hlavou. Dribbovi připadalo, že ty čtyři sáhy zmáhá celé tisíciletí. Zalykal se krví, ale doplazil se k třmeni.

Pes pobíhal, poskakoval, hleděl na úsilí člověka, který ztratil polovinu krve a pokouší se vylézt do sedla. Pětkrát Dribb sklouzl, po šesté se mu to podařilo, ale z nepředstavitelné námahy se mu skály i nebe roztančily před očima ještě rychleji. Seděl, objímal koně kolem krku, jedna noha mu vyklouzla z třmene, ale nepokoušel se zastrčit ji zpátky. Kůň zatřásl hřívou a rozběhl se klusem.

Horn zaslechl cvakot kopyt a vrhl se k místu, kde klesl Dribb. Krvavá stezička vedla k lesu – červená na zelené, jako rozsypané korále.

„Pozdě,“ řekl Horn a zbledl překvapením.

Vykročil lesem, zmítal jím nepokoj, spěchal k jezeru, jak mohl nejrychleji. Zlaté světliny zmizely, na stromech a na zeleni ležel stejnoměrný podvečerní stín, hruď ho bolela jako po ráně holí. Kvapně přeskakoval stromy, vyvrácené bouří, téměř běžel – viděl Dribbovu mrtvolu, jak se kácí s uštvaného koně uprostřed zástupu kolonistů.

„Jestli se nebožtík zmůže na jediné slovo, vrhnou se na mne všichni,“ napadlo ho.

Už běžel, ztrácel dech nervovým vypětím. Les ho propouštěl jako hlouček bezmocných přátel, v zamyšlení se před ním rozestupoval, odhaloval stinné propasti a Horn z nich slyšel šumění krve a rozmarných zelených vln.

## VIII

Dveře, zevnitř zabedněné, se otřásaly netrpělivým bušením, ale držely pevně. Horn rychle obracel pohled od nechráněného okna ke dveřím a zpět, navenek byl klidný, ale v nitru jím zmítala zuřivost a nejistota. Byla to chvíle, kdy podešev života klouže ve tmě nad propastí.

Byl uprostřed davu, který se přihnal na zpěněných koních. Zvířata ržála a frkala, rozčilovala je vzájemná blízkost i předtucha boje. Uprostřed udusané podlahy zela jamka, na jejích okrajích ležely špinavé uzlíčky i váčky našité z kůže, naplněné drobnými kousky zlata. Bylo matné, a jak leželo ve vlhké kůži, vonící ještě po sušeném mase, bylo stejně nelákavé jako živý červený uzlíček v rukou porodní báby, která zívá po bezesné noci. Ale bylo ho dost, aby středně silný muž ušel s těmito váčky a uzlíky na zádech sotva sto kroků.

Horn přemítal o zlatě právě tak jako o sobě. Jak tu stojí polapen mezi čtyřmi stěnami. Všechno záviselo na tom, jak se vyvinou události. Téměř trpěl při pomyšlení, že náhodná kulka ho může srazit vedle nečekaného daru, který mu osud složil k nohám.

Do dveří znovu zabubnovala pažba, tak rychle a prudce, že Horn bezděky napřáhl ruku, čekal, že dveře padnou. Kdosi pronesl:

„Jestli si nepotrpíte na zdvořilost, budeme jednat, jak se nám zachce. Co říkáte třeba…“

„Nic…,“ přerušil jej Horn, aniž zvýšil hlas, protože slova zřetelně pronikala tenkými stěnami. „Kdyby vás bylo třeba tisíc, můžete zabít jen jednoho, kdežto já spoustu.“

Třeskl výstřel, kulka prorazila dveře a uvázla nad oknem. Horn změnil místo.

„Správně,“ řekl, „nebudu mluvit, můžete se orientovat podle sluchu a prostřelit mi hlasivky. Zatím jste minuli o půl sáhu.“

Obrátil se k oknu, vystřelil z pušky na něčí hlavu, která se venku mihla, a vsunul nový náboj.

„Myslete na to,“ pronesl týž hlas, zdůrazňuje některá slova úderem pažby, „myslete na to, že umřít pod širým nebem je příjemnější než chcípnout v pasti.“

„Dribb je mrtev,“ řekl Horn. „Nic už ho nevzkřísí. Byl horkokrevný a drzý, musel jsem ho zpražit. Zdvořilý jsem, pokud mi za to nehrozí smrt. Zemřel, co naplat! Stopa za to může víc než já. Je nebezpečné mít tak jemný čich.“

Přehlušil ho tlumený řev a praskot prken, nanovo prorážených kulkami.

„Jaká dotěrnost!“ řekl Horn. Byl troufalý a chladný a měl chuť ke zlému žertování. „Mám vás po krk. Člověk by musel mít rajskou trpělivost, aby poslouchal vaše nesouvislé pohrůžky.“

Za stěnou bylo slyšet hovor. Tlumené výkřiky a zvuky kroků mizely, pak znovu kroužily kolem domu, bliž i dál, v hloučku i jednotlivě. Oknem padal kalný pruh skleněného měsíčního prachu. Rákosí vytrvale šustělo, jako by se tam ukládalo k spánku obrovité zvíře a marně hledalo vhodnou polohu. Horn špatně vnímal vlastní tělo – třásl se strašným vzrušením. Převtělil se v sluch, mechanicky obracel hlavu ze strany na stranu, držel ruku na kohoutku a ustavičně myslel na pistoli, zastrčenou v kapse.

Náhle zarachotila salva, až se Hornovi zachvěly ruce a zazvonilo mu v uších. Do obličeje a do krku ho udeřila spousta třísek, některé mu rozškrábaly kůži.

Po chvilce ticha se hlas za dveřmi chladně otázal:

„Jste živ?“

Horn vystřelil z obou hlavní po hlase. Za dveřmi, které se otřásly nárazem kulek, upadlo cosi měkkého.

„Jsem živ,“ řekl Horn a cvakl rozpáleným uzávěrem. „A co vaše zdraví?“

Odpověděla mu záplava nadávek a nápor nových úderů. Jiný hlas za domem naň přerývaně křičel:

„Že se vám chce utrácet náboje!“

„Baví mě to,“ řekl Horn a vypálil znovu.

Hluk vzrostl.

„Hej, vy,“ křikl kdosi, „přísahám na váš rozstřílený pupek, který dnes uvidím na vlastní oči, že každý odpor je zbytečný. Jenom vás pověsíme a to vůbec není hrozné, je to mnohem lepší než shořet za živa! Rozmyslete si to!“

Ta slova by zněla docela vlídně, nebýt mrtvých pauz mezi jednotlivými větami. Horn se usmál, cítil strašlivou nenávist. Banda, která ho chtěla upálit, v něm probouzela neodbytnou touhu rozmlátit palice všem útočníkům. Nebál se, na to bylo uvnitř příliš tma a jeho osamělost mezi mluvícími stěnami se příliš podobala snu.

„Nepoznal jste mne,“ pokračoval ochraptělý hlas. „Jmenuju se Dribb. Dodnes jsem ještě neviděl, jak vypadáte. Jste příliš hrdý, než abyste navštěvoval cizí střechu. A tenkrát v zálivu byla veliká tma. Ale trpělivost má své meze.“

„Lituji, že jste to vy,“ chladně namítl Horn. „V zájmu nestrannosti jste sem neměl chodit. Co vám řekl syn, když padal s koně?“

„Když padal s koně? Ale já doufám, že vy jste při tom nebyl? Řekl Hor… a zalkl se. To řekl on a vy mi teď to jméno dopovíte!“

„Berte život s filosofickým klidem,“ posměvačně řekl Horn. „Nenesu odpovědnost za skutky mladých velbloudů. Ovšem, měl jsem mířit na čelo, byl by zemřel s jistotou, že jsem ho zabil první ranou. Není tu taky Goupi?“

„Tady jsem,“ ozval se sípavý hlas. Ozval se poněkud dál od místa, kde podle Hornových předpokladů stál Dribb.

„Goupi,“ řekl po chvilce Horn, „napijte se posvátné prasečí krve!“

Tváře se mu chvěly nervózním smíchem. Ječivé nadávky kolonisty ho bodaly do uší, byly to řezavé zvuky. Pokračoval, jako by rozmlouval sám se sebou:

„Goupi je dobrý člověk!“

Překvapila ho teskná radost – způsobila, že se napřímil. Už toho litoval, neboť radost k němu vypínala ruce, a dávajíc jednou rukou, druhou brala.

Ale nebylo východiska. Nejapná smrt ho pobuřovala do hloubi duše, rozhodl se.

„Počkejte,“ vykřikl. „Ještě okamžik!“ Několika ranami vysekal horní část dveří, hned v rohu, a uskočil, bál se výstřelu. Ale zvuky oceli, roztínající dřevo, útočníky zřejmě poněkud uklidnily. Někdo prostě sekal dříví. Ve vysekaném otvoru se začernal kousek zamženého nebe.

„Goupi,“ řekl Horn, oddechl si a chvíli naslouchal. „Goupi, přistupte blíž, z které strany chcete. Přísahám, že po vás nestřelím. Musím vám něco povědět.“

Muž, stojící u okna, vyhlédl, kvapně zamířil a střelil do tmavé místnosti. Horn uskočil, kulka mu ožehla tvář. Byl oklamán. Vzkypěla v něm těžká zloba. Několik vteřin stál mlčky, mířil do okna a po celém těle se třásl zuřivostí a vztekem.

Když se ovládl, pomyslel si, že Goupi už zřejmě překonal potřebnou vzdálenost. Uchopil tedy uzlík se zlatým pískem, vážící dvě tři libry, a vyhodil jej otvorem ve dveřích.

„To je vaše,“ řekl hlasitě, „a ještě a ještě…“

Téměř si neuvědomoval, co dělá, s horečným spěchem házel zlato do tmy – bezmyšlenkovitě naslouchal tlumeným zvukům – váčky pravidelně dopadaly za dveřmi. Dusil se slzami. Před očima mu plynula nevinná blankytná říčka.

Za dveřmi se ozval udýchaný hovor, lidé se překřikovali, jednotlivé hlasy zněly uspěchaně a nezřetelně jako ospalé blouznění. Horn poslouchal a díval se oknem.

„Počkejte, Goupi.“

„A co byste chtěl?“

„Položte to!“

„Nechte mě!“

„Hej, kam jdete?“

„Cože, vy taky? Tisíc ďáblů!“

„A co je vám do toho?“

„Kde je vzal?“

„Spousta!“

„Urazím vám ruce!“

„Hlavně jste trouba!“

Charakteristický zvuk políčku uvolnil Hornovo napětí. Na okamžik hluk ztichl, aby propukl s desateronásobnou silou. Dupot, drmolení, výkřiky, nadávky, zlostné volání Dribba, těžký dech zápasících lidí se proplétaly, jedno přehlušovalo druhé a přecházelo ve sténání a řev. Horn nechtěl věřit vlastnímu sluchu, byl téměř vylekán, chraptivě dýchal, opřen hlavou o dveře. Vnímal zmatek, který přecházel ve rvačku, tušil náhlé vzepětí mamonu, když představivost zvětšovala to, co bylo, do obrovských rozměrů – byl to prudký zvrat nálady.

Z hučivých hlasů pronikl táhlý, zvonivý výkřik. A náhle zarachotil výstřel. Hornovi se zdálo, že kdesi stranou od jeho domku se zástup zmítá v obrovité čtverylce, bez hudby a bez osvětlení. Vyrazil kůly, tiše otevřel dveře a rázem zmizela rozvaha, zbyla jen instinktivní, polovědomá představivost zvířete, zahnaného do slepé uličky.

Hluk se ozýval odkudsi za rohem. Lidi neviděl, vyřizovali si své účty. Zatím nepředpokládal, že podpálí dům v naději, že tam najdou víc než Horn vyházel. Byli krutí a netrpěliví jako děti a dávali přednost tomu, co zatím viděli. Horn vyšel za dveře.

Stíny, které vrhal měsíc, vypadaly jako kusy černého sametu na trávě, zalité mlékem. Vzduchem stoupalo světlo, husté jako vápenný prach. Ve tmě na okraji lesa se leskly černozelené výřezy.

Horn chvíli postál, naslouchal, jak buší srdce noci, jak buší nezvučně jako myšlený nápěv, pak se sklonil a rozběhl se k lesu. V uších mu hvízdal vzduch, tělo ho rozbolelo prudkým pohybem, všechno ztratilo strnulost a střemhlav se rozběhlo po jeho boku, udýchané a zvonivé jako voda, když zní v uších člověku, který se vrhá z výšky. Připadalo mu, že kůň, uvázaný na kraji lesa, se k němu žene sám, bokem, tak jak stál a líně hrabal nohama. Chytil se hřívy, sedlo se pod ním pomalu zhouplo. Kvapně přesekl otěž a snad v témž okamžiku, kdy se uvolnil, vypálil šest ran z pistole do tří nebo čtyř koní, kteří stáli nejblíž a kteří uskočili před výstřely. Pak se rozjel cvalem, mlha mu letěla vstříc jako neviditelné proudění vzduchu.

A kdesi vysoko nad jeho hlavou nejdřív sopránově, pak altově zazpívala osamělá kulka, opsala oblouk a neškodně dopadla do písku vedle vyplašeného mravence – táhl jakési dřevíčko, které velice potřeboval.

  

Horn ujel bez přestávky asi deset kilometrů. Přejel pláň, sestoupil k houštinám na přímořské plošině a octl se na silnici k městu.

Tady se zastavil, šetřil síly koně, čekal honičku. Nalevo se z hluboké propasti noci ozývalo od jezera nepravidelné ťukání, jako by někdo bubnoval prsty do stolu, ztrácel rytmus a znovu vpadal do taktu. Horn naslouchal, pak se zachvěl a prudce pobídl koně.

Vnímal jen pravidelné, mechanické tempo jízdy, kdy hříva, tmavá noční země, ubíhající obrysy svahů a rytmické otřásání celého těla splývají v omamný pocit prostoru a pohybu. Lidé se hnali za ním, jasně si to uvědomoval a kymácel se slabostí. Zaplavila ho únava. Řítil se v předklonu, necítil ani nepokoj, ani strach, byl chorobně klidný jako člověk, který bezděčně vykonává to, co druhý v obdobných případech činí vědomě. Záchrana života mu připadala jako prázdná a nevýslovně úmorná věc.

V okamžiku, kdy vyčerpán vším, co prožil, byl připraven pustit otěže a nechat koni na vůli, kam půjde, jasně zahlédl ve vzduchu bledé světlo svíčky a malou ruku, obepnutou krajkou. Jako by viděl odraz v tmavém skle. Usmál se, umřít uprostřed silnice mu připadalo jako komická, obludná nespravedlnost, jako smrt žízní.

Kdesi v hlubinách vědomí se mihl zamyšlený obličej Ester a zmizel zároveň s rukou v krajkoví, jako by mezi dívkou z kolonie Lanfieri a mezi ženou s rozmarným obličejem, kvůli níž se to všechno stalo, byla nějaká souvislost.

„Haló!“ zvolal Horn a vztyčil se v třmenech. „Ubožák se uštval!“

A uskočil stranou dřív, než ho mohl zavalit padající kůň, jehož boky se šíleně zvedaly.

Uklidněn tichem chvíli postál, vrhl poslední pohled tam, kde k němu rozpínal náruč život tak zbytečný, a vykročil po silnici.

  

_1909_
