<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kormidelnik_ctvera_vetru-8</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kormidelnik_ctvera_vetru-8" xml:lang="cs-CZ">
		<div class="Z-kladn--textový-r-meček">
			<p id="_idParaDest-38" class="MLP_uroven2_kapitola ParaOverride-1">Fantasta ze Zurbaganu</p>
			<p class="MLP_text_bez1radku ParaOverride-1">O&#160;Alexandru Grinovi se málo píše i&#160;málo mluví. Naši literární vědci a&#160;kritici mlčelivě, nebo jen s&#160;několika konvenčními slovy uznání obcházejí jeho dílo. Zapomínají na autora, který má své trvalé a&#160;nadše­né čtenáře. Čtenáře, kteří nestrannému pozorovateli připadají jako zvláštní „grinovské bratrstvo“&#160;– tak jsou oddaní, tak jsou zajatí autorovou fantazií a&#160;čistotou srdce. Neznám lepšího dotvrzení pro Grinovu životnost, než je příhoda, která se stala asi před osmi lety na Krymu. Výpravu dvaceti Čechů tehdy doprovázel devatenáctiletý vysokoškolák z&#160;Moskvy, zbožňovatel Konstantina Paustovského. V&#160;Simferopolu na jeden den výpravu opustil a&#160;uprchl, aby se poklonil hrobu Alexandra Grina v&#160;nedalekém Starém Krymu. Věděl, že bude za svévoli potrestán, a&#160;přece odešel.</p>
			<p class="MLP_text ParaOverride-1">Síla Grinova snu byla větší než nepříjemné důsledky praktického života.</p>
			<p class="MLP_text ParaOverride-1">Ani jeho čtenářská láska, shodně rozdělená mezi Grina a&#160;Paustov­ského, nebyla náhodná. Oba spisovatele nespojuje pouze romantičnost, lyričnost tvorby. Je to i&#160;ušlechtilá závislost Konstantina Paustovského, člověka a&#160;spisovatele, na Alexandru Grinovi. Neboť také Grin to byl, kdo vdechl mladému Paustovskému touhu po mořích a&#160;po dalekých cestách, touhu po „Neuskutečněném, které nás dřív nebo později, ve stáří nebo v&#160;rozkvětu sil zavolá, a&#160;my se ohlížíme, snažíce se uhodnout, odkud zní ta výzva“.</p>
			<p class="MLP_text ParaOverride-1">„Zjara roku 1895 jsem jednoho parného dne zahlédl v&#160;přístavišti nájemný ‚landaur‘. Ledabyle se v&#160;něm rozvalovali dva žáci navigačního učiliště v&#160;bílých uniformách. Jeden měl na stuze ‚Očakov‘, druhý ‚Sevastopol‘. Opálené, bezstarostné obličeje mládenců, kteří si klidně louskali semínka, přitahovaly pozornost chodců. Zastavil jsem se a&#160;jako v&#160;zakletí jsem hleděl na hosty z&#160;nádherného a&#160;pro mne tak tajuplného světa. Nezáviděl jsem. Cítil jsem jen opojení a&#160;smutek.“ Jak při těchto větách z&#160;Grinova Svědectví nevzpomenout na dojaté přiznání Konstantina Paustovského z&#160;Neklidného mládí, jak se kyjevský gymnasista setkal s&#160;námořním kadetem…</p>
			<p class="MLP_text ParaOverride-1">Velikost literatury tkví i&#160;v&#160;její kontinuitě, v&#160;nepřetržitém, ustavičném navazování následovníků na předchůdce. To má přirozeně i&#160;literatura ruská. Jestliže vyloučíme jeden článek řetězu, ztrácíme celistvou, pravdivou představu. Bez Paustovského by nebyla Kazakova, bez Grina Paustovského, bez Kuprina by nebylo Grina&#160;– a&#160;tak bychom prostým výčtem došli ještě dál než k&#160;Turgeněvovi. Zajisté, totéž bychom mohli podniknout i&#160;v&#160;literatuře anglické, francouzské, německé. A&#160;že bez Máchy nebo Arbesa by nebylo ani moderní české literatury, je nasnadě.</p>
			<p class="MLP_text ParaOverride-1">Alexandr Grin bývá srovnáván s&#160;Edgarem Allanem Poem. Dokonce se mu dostalo přezdívky „Ruský Poe“. Ta příbuznost je přeceněna. Kromě některých společných rysů, jako jsou fantastické náměty, neobvyklá fabulace, ponor pod hladinu dějů na hranici neskutečna, a&#160;jisté obdoby nešťastného života, působila na toto přesvědčení zřejmě Grinova láska k&#160;baltimorskému „šílenci“. Vždyť Poeova fotografie ho provázela všude a&#160;rytina s&#160;Poeovou podobou dodnes zdobí stěnu domku ve Starém Krymu. Grin však zbožňoval i&#160;Stevensona, Conrada, Verna, dobře znal Maupassanta, Flauberta, Balzaca, Stendhala, a&#160;Meriméeovu Carmen prý pokládal za jedno z&#160;nejlepších světových literárních děl. S&#160;Poeovým dílem se seznámil až někdy po roce 1912, kdy už zvolil svůj literární part, kdy už napsal „Ostrov Reno“, povídku o&#160;prostém vojáku, který pro krásu nedotčené přírody opustil válečnou loď a&#160;byl za to zabit.</p>
			<p class="MLP_text ParaOverride-1">Při hlubším zamyšlení nad Grinovou tvorbou se nám však překvapivě vynoří některé stránky, které Alexandra Grina podivuhodně spřízňují s&#160;– Franzem Kafkou. Nikoli, tento soud není ohlas na kafkovské „boom“. To je námět pro literárního vědce a&#160;sociologa. Kafka i&#160;Grin jsou příslušníci téže generace. Kafka je o&#160;tři roky mladší a&#160;umírá v&#160;roce 1924, kdy Grin navždy opouští Petrohrad a&#160;na posledních šest let života se uchyluje do Feodosije. Oba se zcela určitě neznali&#160;– Grin nebyl přeložen do němčiny a&#160;Kafka rusky nevycházel. Oba vedli naprosto rozdílný život, oba trpěli, Grin skutečným hladem, Kafka hladem osobnosti, přišlápnut otcem, školou, zaměstnáním. Oba žili v&#160;naprosto rozdílném, dokonce nepředstavitelně rozdílném prostředí&#160;– a&#160;přece nalezneme v&#160;některých Grinových povídkách (Šedý automobil) touž úzkost z&#160;přecivilizování, z&#160;nadvlády věcí, která je tak příznačná pro Kafku. Také Grin, jako Kafka, žil literaturou (Kafka „nenávidí všechno, co s&#160;literaturou nesouvisí“). V&#160;literatuře si Grin vytvořil vlastní zemi, svou vybájenou Grinlandii. Unikl děsivé zašifrovanosti, robustnosti světa, který ho drtil, a&#160;na­lezl romantické a&#160;čisté vysvobození ve fantastickém přímoří.</p>
			<p class="MLP_text ParaOverride-1">Před čím unikal? Proč psal právě tak, jak psal? Kdo vlastně byl Alexandr Grin?</p>
			<p class="MLP_text ParaOverride-1">Narodil se ve Slobodském nedaleko Vjatky. Otec Stěpan Griněvskij se usadil ve Vjatce, v&#160;tom zlém a&#160;nudném provinciálním městě, po roce 1863, kdy sem byl z&#160;trestu poslán jako vyhnanec po nezdařeném polském povstání. Pracoval jako účetní vjatské nemocnice, pil, protloukal se s&#160;početnou rodinou ze dne na den a&#160;zemřel jako žebrák. „Nepoznal jsem normální dětství,“ píše Grin ve Svědectví. „Do osmi let mě rodiče bláznivě rozmazlovali, později už to bylo zlé a&#160;s&#160;lety čím dál horší. Okusil jsem hořkost ran, bolest výprasků, trpkost klečení. Když byli rodiče podrážděni, dávali mi za svévoli a&#160;špatný prospěch jména pasáků vepřů a&#160;kriminálníků, prorokovali mi život plný ústrků a&#160;pokoření před lidmi zdatnými a&#160;úspěšnými.“</p>
			<p class="MLP_text ParaOverride-1">Rodiče netušili, kolik pravdy mají ve svých trpkých a&#160;krutých proroctvích. Začalo to už v&#160;gymnasiu, odkud byl Alexandr pro nepatrný přestupek (pokus o&#160;parodickou básničku na profesorský sbor) vyloučen. Rozhodl se tenkrát k&#160;útěku do Ameriky. Za knihu po strýci, kterou prodal v&#160;antikvariátě, si koupil salám, chléb a&#160;nůž a&#160;toho smutného zimního dne, kdy v&#160;gymnasiu došlo ke skandálu, se vydal na cestu. Dorazil jen k&#160;předměstským sadům. Tam seděl až do tmy. Objevil tehdy velkou životní pravdu&#160;– že k&#160;takovému útěku je potřebí sil a&#160;vědomostí, a&#160;ty neměl. Nezbylo než se vrátit domů. „Ach bože, bože! Ještě teď mě jímá hrůza, když si na to vzpomenu!“ s&#160;bolestí volá Grin.</p>
			<p class="MLP_text ParaOverride-1">Přestoupil na měšťanskou školu a&#160;pak, opojen literaturou a&#160;sny, se vydává na moře za vzdutými plachtami a&#160;modrou hrou vln. V&#160;patnácti stejně bezradný a&#160;nezkušený jako byl v&#160;deseti, když se chystal do Ameriky. S&#160;pětadvaceti rubly v&#160;kapse a&#160;s&#160;několika kousky prádla v&#160;košíku vykonal dlouhou romantickou pouť do Oděsy. Byl však krutě zklamán. Na žádnou loď ho nechtěli přijmout. Marně si namlouval, že je silný, zdatný, obratný, zkušený. Opak byl pravdou. Místo na zářivou palubu zaoceánských lodí vkročil do noclehárny, podobné brlohu, mezi nejhorší oděskou spodinu. Na čas ho zachránila šťastná náhoda. Plavil se jako učeň na lodi „Platon“. Trpké zkušenosti z&#160;dvojí plavby na „Platonu“ zachytil později v&#160;povídce „Paluba a&#160;podpalubí“.</p>
			<p class="MLP_text ParaOverride-1">Musel však opustit i&#160;„Platon“. Neměl peníze na povinný učňovský poplatek za stravu, a&#160;tak se znovu octl na břehu. „Už si vůbec nepamatuji, čím jsem se tenkrát sytil, po pravdě jsem se nesytil vůbec, ale systematicky jsem hladověl&#160;– občas jsem si na některém parníku vyprosil kousek chleba, někdy jsem se také najedl s&#160;námořníky… Jednou mě nějaký Lotyš pozval do podpalubí, dal mi bílou kávu, chleba a&#160;špek, tenkrát jsem se najedl do sytosti. Boty jsem vyměnil za křápy, sbíral jsem staré železo, prodával jsem je po kopejce za půl kila, zkoušel jsem ‚mámit‘ chodce, ale to mělo žalostný výsledek, hrozně jsem se styděl, a&#160;tak mé prosby nebyly přesvědčivé.“</p>
			<p class="MLP_text ParaOverride-1">Vyčerpán oděským živořením se po roce vrací domů. Jak hořká je vzpomínka na to, že si s&#160;sebou vezl k&#160;moři vodové barvy, doufal, že bude malovat květiny na březích Gangu…</p>
			<p class="MLP_text ParaOverride-1">Nějaký čas se protloukal ve Vjatce, opisoval role pro divadlo, dělal písaře, lázeňského, a&#160;pak znovu odešel, tentokrát do Baku. „Je zajímavé,“ říká, „že si poměrně dobře pamatuji, co jsem prožil v&#160;Oděse, kdežto můj pobyt v&#160;Baku je zamlžen, ale to hlavní, zima a&#160;beznaděj onoho zoufale svízelného roku, mi z&#160;paměti nevymizí nikdy.“ Zima, beznaděj, malárie, hlad, to jsou hlavní rysy Grinova bakuského pobytu. Žije mezi bosáctvem, mezi kotláři, nakladači, žebráky, zloději, vrahy. „Koncem podzimu už jsem otupěl docela, třásl jsem se zimou, ztratil jsem poslední chuť k&#160;záchraně. Dlouho jsem vysedával v&#160;hospodách, čekal jsem, až někdo nechá na talíři nějaký zbytek, a&#160;když jsem na stole zahlédl kořist, okamžitě jsem si přesedl, sesbíral jsem kousíčky chleba a&#160;vytřel jsem zbylou omáčku nebo boršč… Na podzim a&#160;v&#160;zimě jsem přespával buď ve veřejné noclehárně, nebo v&#160;útulku; ten byl při jedné čajovně a&#160;samozřejmě se tam netopilo. Byla to úzká místnost na způsob vyasfaltované chodby, kluzká špínou a&#160;mokrem. Spalo tam se mnou na holé zemi ještě takových patnáct dvacet lidí. Stočil jsem se do klubíčka, prsty jsem schoval v&#160;podpaží, pod hlavou kámen, přikrytý čepicí, a&#160;tak jsem se třásl a&#160;třásl, až se ta zimnice proměnila v&#160;jakési vsugerované teplo, snad v&#160;otupělost smyslů, tehdy jsem usínal, ale často jsem se probouzel zimou.“ Znovu se vrací do Vjatky a&#160;odtud se pak vydává na Ural, na zlatá naleziště hraběte Šuvalova. Ale ze zlaté horečky brzy vystřízlivěl. Nějaký čas pracuje ve slévárnách, pak jako dřevorubec, zas táhne dál; stále stejný beznadějný kruh.</p>
			<p class="MLP_text ParaOverride-1">O&#160;dalším úseku života ve svých pamětech nepíše. Jako by se styděl přiznat, že z&#160;bídy a&#160;zoufalství dobrovolně vstoupil do carské armády (ohlas služby v&#160;povídce „Historie jedné vraždy“). Sloužil jako pěšák v&#160;Penze a&#160;tady se po prvé seznámil s&#160;esery. Po hlavě se vrhl do revoluční činnosti. Asi po roce uprchl z&#160;vojska a&#160;pracuje ilegálně. Nejdřív v&#160;Kyjevě, pak v&#160;Sevastopolu. Tady byl na podzim roku 1903 zatčen a&#160;uvězněn. Dvakrát se marně pokoušel o&#160;útěk. Po tragických udá­lostech, když v&#160;říjnu 1905 došlo před branami sevastopolské věznice ke střelbě do demonstrantů&#160;– vyhlásil sevastopolský admirál amnestii. Propustili všechny kromě Grina. „A&#160;tu čtyři dělníci, sociální demokraté, odmítli opustit vězení, když nepůjdu i&#160;já, zamkli se ke mně do cely a&#160;jak policejní plukovník, tak státní návladní je ani prosbami, ani hrozbami nedonutili, aby z&#160;věznice odešli. Za čtyřiadvacet hodin téhle originální vzpoury jsme byli všichni předvoláni do kanceláře a&#160;já byl konečně osvobozen.“ Tady končí Grinova autobiografie. I&#160;pohnutka, proč autobiografie vznikla, je smutná. Grin byl nucen ji napsat, když se v&#160;Petrohradě začaly šířit nepěkné řeči o&#160;tom, že byl ve vyhnanství nikoli za spolupráci s&#160;esery, ale za loupežnou vraždu. O&#160;dalších událostech Grinova života víme poměrně málo. Paustovskij píše, že Grin byl po druhé uvězněn, poslán do Tobolska, cestou však uprchl a&#160;pěšky dorazil do Čeljabinska. Musel jít v&#160;noci, vyhýbat se obydleným místům a&#160;orientovat se podle hvězd. Dostal se až do Vjatky ke starému, nemocnému otci. Otec ukradl v&#160;nemocnici pro Alexandra legitimaci zemřelého žalmisty Malginova. Pod tímto jménem Grin dlouho žil a&#160;dokonce uveřejnil i&#160;svou první povídku. Odmítl příkaz k&#160;vykonání atentátu, opustil esery a&#160;věnoval se jen literatuře. Píše vášnivě. Ale toto šťastné období bylo krátké. Na udání svého přítele byl znovu zatčen a&#160;souzen za bývalou eserskou činnost. Ocitl se ve vyhnanství v&#160;Piněze, pak na ostrově Keg. Tady hodně psal, četl, chodil na lov. V&#160;roce 1912 se vrátil do Petrohradu. Psal téměř nepřetržitě. Jeho brilantní fantastické povídky mají obrovský úspěch. Během několika let dvakrát vycházejí jeho Spisy. Únorová revoluce 1917 ho zastihla ve finské vsi Lunatiokki. Okamžitě se vydal do Petrohradu pěšky, protože vlaky nejezdily. Roku 1919 byl mobilizován, krátce sloužil v&#160;Rudé armádě, ve Pskovské gubernii dostal skvrnitý tyf. Když byl propuštěn z&#160;nemocnice, octl se na pokraji sebevraždy, duševně téměř šílenec. Poloreálné stavy svého vědomí popsal v&#160;povídce „Krysař“. Je to jedna z&#160;jeho mála povídek, časově i&#160;místně určených. Zachránil ho Maxim Gorkij, který mu obstaral zvláštní příděl potravin a&#160;místnost, kde mohl psát. V&#160;roce 1924 se Grin s&#160;ženou odstěhovali do Feodosije. Toužil po moři, po teplém a&#160;čistém přímořském vzduchu, po klidu a&#160;samotě. Zase živoří&#160;– bláhově se pokouší o&#160;obživu: lepí krabice, které nikdo nekupuje, a&#160;střílí ptactvo. Jen občas přijíždí do Moskvy, s&#160;balíkem popsaných stránek v&#160;podpaží (píše je starým pravopisem), vybírá nicotný honorář a&#160;vrací se do Feodosije. „Potřebuji docela málo, docela nepatrný obnos. Na chleba, na tabák, na cestu. V&#160;první feodosijské kavárně se vzpamatuji. Vzkřísí mě vůně kávy a&#160;ťukání biliárových koulí. Vůně kouře z&#160;parníku. Ale tady bych zahynul,“ říkal v&#160;Moskvě.</p>
			<p class="MLP_text ParaOverride-1">V&#160;roce 1930 zakoupil domek ve Starém Krymu. Zde zemřel. „Večer 8.&#160;července 1932 Grin opustil svět, kde byl tak sám,“ napsala jeho žena Nina Nikolajevna Grinová.</p>
			<p class="MLP_text ParaOverride-1">Byl to obrovský talent, který možná vydal jen část svého pokladu. Musel vynaložit obrovské úsilí na to, aby uhájil holou existenci. Měl krutý, strašný život. K&#160;tomu, aby se z&#160;něho stal zločinec, bezcharakterní lump, vrah, podvodník, k&#160;tomu měl jenom krůček. Kde se v&#160;tom nehezkém, nemotorném muži vzala ta síla? Jak to, že si zachoval bezelstné, bohaté srdce? Byla to touha po kráse, která v&#160;něm dřímala od dětství? Touha, kterou neuměl vysvětlit ani jiným, ani sobě&#160;– když v&#160;patnácti prodal poslední, co měl, jen aby si mohl koupit nádherný šálek z&#160;čínského porcelánu, který mu pak stejně ukradli? Byla to úžasná fantazie, která z&#160;vjatských pasek vykouzlila tropické pralesy? Odvrátil se od skutečnosti a&#160;vymyslel si svět, který má mnoho společného s&#160;Černomořím, ale který nenajdeme na žádné mapě. Nenáviděl skutečnost starého Ruska, které své talenty zabíjelo v&#160;soubojích, na galejích, na šibenicích, v&#160;šachtě petrohradského schodiště. Když přišla revoluce, neodmítl ji, ale byl už příliš unaven, nemohl a&#160;neuměl se orientovat ve smršti, která rozbouřila Rusko. Jeho vlastní svět už byl příliš definitivní.</p>
			<p class="MLP_text ParaOverride-1">Před první světovou válkou psal hodně povídky. Ty, které jsou obsaženy v&#160;tomto výboru, napsal v&#160;rozmezí tří čtyř let. Toto velmi krátké údobí&#160;– 1907–10, však mělo pro jeho tvorbu značný význam. Pořadí povídek ve výboru naznačuje i&#160;Grinův vývoj. Po prvních dvou „realistických“ povídkách, založených na osobní zkušenosti (vojenská služba a&#160;služba na lodi), přichází „Ostrov Reno“, jakési autorské vyznání, kde útěk před banální a&#160;leckdy krutou povinností do náruče skvělé tropické přírody, předznamenává i&#160;Grinův únik do světa čisté fantazie. Objevit v&#160;Tartovi Grina není těžké. Jeho rysy má i&#160;Horn a&#160;plavčík Allan. Ironická lehkost kormidelníka a&#160;kapitána Pada prozrazuje humor, který se takto v&#160;ruské literatuře neprojevuje. Grinův styl se v&#160;tomto období tříbí. I&#160;jeho věta se od celkem konvenční prostoty vyvíjí v&#160;půvabnou, ale pevnou konstrukci vedlejších vět a&#160;v&#160;množství přívlastků, které krystalizují myšlenku; překvapivá spojení představ uvádějí čtenáře v&#160;úžas… V&#160;Grinových povídkách vyzrávají pozdější romány, kterými proslul a&#160;v&#160;nichž se zaskvěl stejně dokonalým smyslem pro formu. Píše je většinou až v&#160;krymském období. Ať je to solvejgovský příběh dívky Assol, nazvaný Nachové plachty, ať jsou to romány Běžící po vlnách, Jessie a&#160;Morgiana nebo Zlatý řetěz, ať je to tragický zápas Tirrea Davenanta s&#160;nepřízní osudu a&#160;nečestnosti bohatých, nazvaný Cesta nikam, nebo Zářivý svět, neuvěřitelný příběh muže, nadaného schopností létat, román s&#160;hlubokým filosofickým a&#160;etickým podtextem. V&#160;letech, kdy se ustavují a&#160;zase rozcházejí Serapionovci a&#160;poputčici, v&#160;době, kdy někteří sovětští spisovatelé ještě balancují na ostří naturalismu, v&#160;době, kdy v&#160;dílech Pilňakových, Ivanovových, Fedinových, Leonovových zní revoluce, kdy na stránkách Arťoma Vesjolého rozchlípenými ústy křičí revoluční masy, tehdy Grin cizeluje své básnicky viděné prózy. A&#160;přece tyto prózy, jen zdánlivě odtržené od rozvichřených současných dějů, přežily mnohé, co bylo současností překrveno. V&#160;jejich romantismu je hluboká humánnost a&#160;v&#160;jejich vytříbenosti umělecká dokonalost. Vladimír Pozner řekl o&#160;Babelovi: „Kdyby byl básníkem, psal by stance.“ Kdyby se byl Grin rozhodl pro poezii, kterou formu by asi zvolil? Snad by psal sestiny, ten náročný tvar, který se jen v&#160;rukou mistrů podřizuje skvělé myšlence. Neboť jeho dílo je požitkem pro intelekt i&#160;cit. Dramatičnost, kterou vynikají jeho přírodní líčení, mají jen znamenitá světová díla, s&#160;dynamickým prvkem, který Grin akcentuje víc než analýzu, až dotud typickou pro ruský román, přinesl leccos obrodného pro současnou rusky psanou prózu. Pokud tedy sovětský čtenář pozapomněl na zurba­ganského fantastu, bylo to jen na čas. Pak znovu sáhl po jeho románech, po jeho povídkách.</p>
			<p class="MLP_text_-0-12-">Grin svou tvorbou vstupoval v&#160;zápasy víry a&#160;cti s&#160;podlostí, falší, krutostí. V&#160;jeho osamělém boji je tragédie. Ale jeho vítězství nad sebou samým, jeho umělecké vítězství, má věčnou platnost. Oblaka, která plují nad jeho vybájenými městy, nad Zurbaganem, nad Gel-Gew, nad Lissem, mají tvar našich oblaků. Čtvero větrů, jež čeří Grinova moře, šumí v&#160;korunách našich stromů a&#160;vzdouvá romantické plachty našich oceánů. Poddejme se mu bez lichého přemítání a&#160;získáme cosi nepostižitelného, co nám navždy utkví v&#160;nitru. Jako Tart na ostrově Reno se zachvějeme prudkou láskou k&#160;světu a&#160;naše srdce se přimknou k&#160;opuštěnému majestátu lesa. I&#160;nás neviditelná hebká ruka obejme kolem krku a&#160;my v&#160;tom objetí budeme zadržovat dech, abychom se nerozplakali…</p>
			<p class="MLP_dopis_podpis_-I- ParaOverride-1">Zdeňka Psůtková</p>
		</div>
</body>
</html>