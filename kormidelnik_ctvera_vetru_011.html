<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Fantasta ze Zurbaganu">
    <meta name="apple-mobile-web-app-capable" content="yes">
    <title>Fantasta ze Zurbaganu</title>
    <link rel="stylesheet" href="./style/style.min.css" media="screen" integrity="sha256-AqRi5WZDJKrL/wsJzC4Oi6o77qkJtfT6t3Uy7q+WPzY=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Alexandr Grin: Kormidelník čtvera větrů">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Kormidelník čtvera větrů">
    <meta property="og:title" content="Kormidelník čtvera větrů">
    <meta property="og:type" content="book">
    <meta property="og:book:author" content="Alexandr Grin">
    <meta property="twitter:title" content="Alexandr Grin: Kormidelník čtvera větrů">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./kormidelnik_ctvera_vetru_010.html">
    <link rel="next" href="./about.html">
    <meta name="nb-order" content="7">
    <link rel="self" href="kormidelnik_ctvera_vetru_011.html">
    <meta name="nb-identifier" content="grin-kormidelnik-ctvera-vetru-5a6207e">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2706" data-nb-chars="17194">
    <nav role="doc-toc">
      <ul class="plain section">
        <li><a href="kormidelnik_ctvera_vetru_005.html">Historie jedné vraždy</a>
          <ol class="headings-toc">
            <li><a href="kormidelnik_ctvera_vetru_005.html#i">I</a></li>
            <li><a href="kormidelnik_ctvera_vetru_005.html#ii">II</a></li>
            <li><a href="kormidelnik_ctvera_vetru_005.html#iii">III</a></li>
            <li><a href="kormidelnik_ctvera_vetru_005.html#vi">VI</a></li>
            <li><a href="kormidelnik_ctvera_vetru_005.html#v">V</a></li>
          </ol>
        </li>
        <li><a href="kormidelnik_ctvera_vetru_006.html">Paluba a&nbsp;podpalubí</a>
          <ol class="headings-toc">
            <li><a href="kormidelnik_ctvera_vetru_006.html#i">I</a></li>
            <li><a href="kormidelnik_ctvera_vetru_006.html#ii">II</a></li>
            <li><a href="kormidelnik_ctvera_vetru_006.html#iii">III</a></li>
            <li><a href="kormidelnik_ctvera_vetru_006.html#iv">IV</a></li>
            <li><a href="kormidelnik_ctvera_vetru_006.html#v">V</a></li>
          </ol>
        </li>
        <li><a href="kormidelnik_ctvera_vetru_007.html">Ostrov Reno</a>
          <ol class="headings-toc">
            <li><a href="kormidelnik_ctvera_vetru_007.html#jeden-chybí">Jeden chybí</a></li>
            <li><a href="kormidelnik_ctvera_vetru_007.html#conbspříká-les">Co&nbsp;říká les</a></li>
            <li><a href="kormidelnik_ctvera_vetru_007.html#blemer-nalézá-tarta">Blemer nalézá Tarta</a></li>
            <li><a href="kormidelnik_ctvera_vetru_007.html#garnache-kohoutí-ulice">„Garnache, Kohoutí ulice“</a></li>
          </ol>
        </li>
        <li><a href="kormidelnik_ctvera_vetru_008.html">Kormidelník „čtvera větrů“</a></li>
        <li><a href="kormidelnik_ctvera_vetru_009.html">Kolonie Lanfieri</a>
          <ol class="headings-toc">
            <li><a href="kormidelnik_ctvera_vetru_009.html#i">I</a></li>
            <li><a href="kormidelnik_ctvera_vetru_009.html#ii">II</a></li>
            <li><a href="kormidelnik_ctvera_vetru_009.html#iii">III</a></li>
            <li><a href="kormidelnik_ctvera_vetru_009.html#iv">IV</a></li>
            <li><a href="kormidelnik_ctvera_vetru_009.html#v">V</a></li>
            <li><a href="kormidelnik_ctvera_vetru_009.html#vi">VI</a></li>
            <li><a href="kormidelnik_ctvera_vetru_009.html#vii">VII</a></li>
            <li><a href="kormidelnik_ctvera_vetru_009.html#viii">VIII</a></li>
          </ol>
        </li>
        <li><a href="kormidelnik_ctvera_vetru_010.html">Úžina mořských bouří</a>
          <ol class="headings-toc">
            <li><a href="kormidelnik_ctvera_vetru_010.html#i">I</a></li>
            <li><a href="kormidelnik_ctvera_vetru_010.html#ii">II</a></li>
            <li><a href="kormidelnik_ctvera_vetru_010.html#iii">III</a></li>
            <li><a href="kormidelnik_ctvera_vetru_010.html#iv">IV</a></li>
            <li><a href="kormidelnik_ctvera_vetru_010.html#v">V</a></li>
            <li><a href="kormidelnik_ctvera_vetru_010.html#vi">VI</a></li>
            <li><a href="kormidelnik_ctvera_vetru_010.html#vii">VII</a></li>
            <li><a href="kormidelnik_ctvera_vetru_010.html#viii">VIII</a></li>
            <li><a href="kormidelnik_ctvera_vetru_010.html#ix">IX</a></li>
          </ol>
        </li>
        <li><a href="kormidelnik_ctvera_vetru_011.html">Fantasta ze Zurbaganu</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kormidelnik_ctvera_vetru_010.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="21"><span class="idea" data-nb-ref-number="1" id="idea1" data-nb-words="3" data-nb-chars="21">Fantasta ze&nbsp;Zurbaganu</span></h1>
        <section>
          <p class="chunk" data-nb-ref-number="2" data-nb-words="114" data-nb-chars="767"><span class="idea" data-nb-ref-number="2" id="idea2" data-nb-words="114" data-nb-chars="767">O&nbsp;Alexandru Grinovi se&nbsp;málo píše i&nbsp;málo mluví. Naši literární vědci a&nbsp;kritici mlčelivě, nebo jen s&nbsp;několika konvenčními slovy uznání obcházejí jeho dílo. Zapomínají na&nbsp;autora, který má&nbsp;své trvalé a&nbsp;nadše­né čtenáře. Čtenáře, kteří nestrannému pozorovateli připadají jako zvláštní „grinovské bratrstvo“&nbsp;– tak jsou oddaní, tak jsou zajatí autorovou fantazií a&nbsp;čistotou srdce. Neznám lepšího dotvrzení pro Grinovu životnost, než je&nbsp;příhoda, která se&nbsp;stala asi před osmi lety na&nbsp;Krymu. Výpravu dvaceti Čechů tehdy doprovázel devatenáctiletý vysokoškolák z&nbsp;Moskvy, zbožňovatel Konstantina Paustovského. V&nbsp;Simferopolu na&nbsp;jeden den výpravu opustil a&nbsp;uprchl, aby se&nbsp;poklonil hrobu Alexandra Grina v&nbsp;nedalekém Starém Krymu. Věděl, že&nbsp;bude za&nbsp;svévoli potrestán, a&nbsp;přece odešel.</span></p>
          <p class="chunk" data-nb-ref-number="3" data-nb-words="10" data-nb-chars="71"><span class="idea" data-nb-ref-number="3" id="idea3" data-nb-words="10" data-nb-chars="71">Síla Grinova snu byla větší než nepříjemné důsledky praktického života.</span></p>
          <p class="chunk" data-nb-ref-number="4" data-nb-words="74" data-nb-chars="497"><span class="idea" data-nb-ref-number="4" id="idea4" data-nb-words="74" data-nb-chars="497">Ani jeho čtenářská láska, shodně rozdělená mezi Grina a&nbsp;Paustov­ského, nebyla náhodná. Oba spisovatele nespojuje pouze romantičnost, lyričnost tvorby. Je&nbsp;to&nbsp;i&nbsp;ušlechtilá závislost Konstantina Paustovského, člověka a&nbsp;spisovatele, na&nbsp;Alexandru Grinovi. Neboť také Grin to&nbsp;byl, kdo vdechl mladému Paustovskému touhu po&nbsp;mořích a&nbsp;po dalekých cestách, touhu po&nbsp;„Neuskutečněném, které nás dřív nebo později, ve&nbsp;stáří nebo v&nbsp;rozkvětu sil zavolá, a&nbsp;my se&nbsp;ohlížíme, snažíce se&nbsp;uhodnout, odkud zní ta&nbsp;výzva“.</span></p>
          <p class="chunk" data-nb-ref-number="5" data-nb-words="94" data-nb-chars="640"><span class="idea" data-nb-ref-number="5" id="idea5" data-nb-words="94" data-nb-chars="640">„Zjara roku 1895 jsem jednoho parného dne zahlédl v&nbsp;přístavišti nájemný ‚landaur‘. Ledabyle se&nbsp;v&nbsp;něm rozvalovali dva žáci navigačního učiliště v&nbsp;bílých uniformách. Jeden měl na&nbsp;stuze ‚Očakov‘, druhý ‚Sevastopol‘. Opálené, bezstarostné obličeje mládenců, kteří si&nbsp;klidně louskali semínka, přitahovaly pozornost chodců. Zastavil jsem se&nbsp;a&nbsp;jako v&nbsp;zakletí jsem hleděl na&nbsp;hosty z&nbsp;nádherného a&nbsp;pro mne tak tajuplného světa. Nezáviděl jsem. Cítil jsem jen opojení a&nbsp;smutek.“ Jak při těchto větách z&nbsp;Grinova Svědectví nevzpomenout na&nbsp;dojaté přiznání Konstantina Paustovského z&nbsp;Neklidného mládí, jak se&nbsp;kyjevský gymnasista setkal s&nbsp;námořním kadetem…</span></p>
          <p class="chunk" data-nb-ref-number="6" data-nb-words="79" data-nb-chars="547"><span class="idea" data-nb-ref-number="6" id="idea6" data-nb-words="79" data-nb-chars="547">Velikost literatury tkví i&nbsp;v&nbsp;její kontinuitě, v&nbsp;nepřetržitém, ustavičném navazování následovníků na&nbsp;předchůdce. To&nbsp;má&nbsp;přirozeně i&nbsp;literatura ruská. Jestliže vyloučíme jeden článek řetězu, ztrácíme celistvou, pravdivou představu. Bez Paustovského by&nbsp;nebyla Kazakova, bez Grina Paustovského, bez Kuprina by&nbsp;nebylo Grina&nbsp;– a&nbsp;tak bychom prostým výčtem došli ještě dál než k&nbsp;Turgeněvovi. Zajisté, totéž bychom mohli podniknout i&nbsp;v&nbsp;literatuře anglické, francouzské, německé. A&nbsp;že bez Máchy nebo Arbesa by&nbsp;nebylo ani moderní české literatury, je&nbsp;nasnadě.</span></p>
          <p class="chunk" data-nb-ref-number="7" data-nb-words="132" data-nb-chars="880"><span class="idea" data-nb-ref-number="7" id="idea7" data-nb-words="132" data-nb-chars="880">Alexandr Grin bývá srovnáván s&nbsp;Edgarem Allanem Poem. Dokonce se&nbsp;mu&nbsp;dostalo přezdívky „Ruský Poe“. Ta&nbsp;příbuznost je&nbsp;přeceněna. Kromě některých společných rysů, jako jsou fantastické náměty, neobvyklá fabulace, ponor pod hladinu dějů na&nbsp;hranici neskutečna, a&nbsp;jisté obdoby nešťastného života, působila na&nbsp;toto přesvědčení zřejmě Grinova láska k&nbsp;baltimorskému „šílenci“. Vždyť Poeova fotografie ho&nbsp;provázela všude a&nbsp;rytina s&nbsp;Poeovou podobou dodnes zdobí stěnu domku ve&nbsp;Starém Krymu. Grin však zbožňoval i&nbsp;Stevensona, Conrada, Verna, dobře znal Maupassanta, Flauberta, Balzaca, Stendhala, a&nbsp;Meriméeovu Carmen prý pokládal za&nbsp;jedno z&nbsp;nejlepších světových literárních děl. S&nbsp;Poeovým dílem se&nbsp;seznámil až&nbsp;někdy po&nbsp;roce 1912, kdy už&nbsp;zvolil svůj literární part, kdy už&nbsp;napsal „Ostrov Reno“, povídku o&nbsp;prostém vojáku, který pro krásu nedotčené přírody opustil válečnou loď a&nbsp;byl za&nbsp;to&nbsp;zabit.</span></p>
          <p class="chunk" data-nb-ref-number="8" data-nb-words="175" data-nb-chars="1179"><span class="idea" data-nb-ref-number="8" id="idea8" data-nb-words="175" data-nb-chars="1179">Při hlubším zamyšlení nad Grinovou tvorbou se&nbsp;nám však překvapivě vynoří některé stránky, které Alexandra Grina podivuhodně spřízňují s&nbsp;– Franzem Kafkou. Nikoli, tento soud není ohlas na&nbsp;kafkovské „boom“. To&nbsp;je&nbsp;námět pro literárního vědce a&nbsp;sociologa. Kafka i&nbsp;Grin jsou příslušníci téže generace. Kafka je&nbsp;o&nbsp;tři roky mladší a&nbsp;umírá v&nbsp;roce 1924, kdy Grin navždy opouští Petrohrad a&nbsp;na posledních šest let života se&nbsp;uchyluje do&nbsp;Feodosije. Oba se&nbsp;zcela určitě neznali&nbsp;– Grin nebyl přeložen do&nbsp;němčiny a&nbsp;Kafka rusky nevycházel. Oba vedli naprosto rozdílný život, oba trpěli, Grin skutečným hladem, Kafka hladem osobnosti, přišlápnut otcem, školou, zaměstnáním. Oba žili v&nbsp;naprosto rozdílném, dokonce nepředstavitelně rozdílném prostředí&nbsp;– a&nbsp;přece nalezneme v&nbsp;některých Grinových povídkách (Šedý automobil) touž úzkost z&nbsp;přecivilizování, z&nbsp;nadvlády věcí, která je&nbsp;tak příznačná pro Kafku. Také Grin, jako Kafka, žil literaturou (Kafka „nenávidí všechno, co&nbsp;s&nbsp;literaturou nesouvisí“). V&nbsp;literatuře si&nbsp;Grin vytvořil vlastní zemi, svou vybájenou Grinlandii. Unikl děsivé zašifrovanosti, robustnosti světa, který ho&nbsp;drtil, a&nbsp;na­lezl romantické a&nbsp;čisté vysvobození ve&nbsp;fantastickém přímoří.</span></p>
          <p class="chunk" data-nb-ref-number="9" data-nb-words="14" data-nb-chars="78"><span class="idea" data-nb-ref-number="9" id="idea9" data-nb-words="14" data-nb-chars="78">Před čím unikal? Proč psal právě tak, jak psal? Kdo vlastně byl Alexandr Grin?</span></p>
          <p class="chunk" data-nb-ref-number="10" data-nb-words="116" data-nb-chars="719"><span class="idea" data-nb-ref-number="10" id="idea10" data-nb-words="116" data-nb-chars="719">Narodil se&nbsp;ve&nbsp;Slobodském nedaleko Vjatky. Otec Stěpan Griněvskij se&nbsp;usadil ve&nbsp;Vjatce, v&nbsp;tom zlém a&nbsp;nudném provinciálním městě, po&nbsp;roce 1863, kdy sem byl z&nbsp;trestu poslán jako vyhnanec po&nbsp;nezdařeném polském povstání. Pracoval jako účetní vjatské nemocnice, pil, protloukal se&nbsp;s&nbsp;početnou rodinou ze&nbsp;dne na&nbsp;den a&nbsp;zemřel jako žebrák. „Nepoznal jsem normální dětství,“ píše Grin ve&nbsp;Svědectví. „Do osmi let mě&nbsp;rodiče bláznivě rozmazlovali, později už&nbsp;to&nbsp;bylo zlé a&nbsp;s&nbsp;lety čím dál horší. Okusil jsem hořkost ran, bolest výprasků, trpkost klečení. Když byli rodiče podrážděni, dávali mi&nbsp;za&nbsp;svévoli a&nbsp;špatný prospěch jména pasáků vepřů a&nbsp;kriminálníků, prorokovali mi&nbsp;život plný ústrků a&nbsp;pokoření před lidmi zdatnými a&nbsp;úspěšnými.“</span></p>
          <p class="chunk" data-nb-ref-number="11" data-nb-words="116" data-nb-chars="670"><span class="idea" data-nb-ref-number="11" id="idea11" data-nb-words="116" data-nb-chars="670">Rodiče netušili, kolik pravdy mají ve&nbsp;svých trpkých a&nbsp;krutých proroctvích. Začalo to&nbsp;už&nbsp;v&nbsp;gymnasiu, odkud byl Alexandr pro nepatrný přestupek (pokus o&nbsp;parodickou básničku na&nbsp;profesorský sbor) vyloučen. Rozhodl se&nbsp;tenkrát k&nbsp;útěku do&nbsp;Ameriky. Za&nbsp;knihu po&nbsp;strýci, kterou prodal v&nbsp;antikvariátě, si&nbsp;koupil salám, chléb a&nbsp;nůž a&nbsp;toho smutného zimního dne, kdy v&nbsp;gymnasiu došlo ke&nbsp;skandálu, se&nbsp;vydal na&nbsp;cestu. Dorazil jen k&nbsp;předměstským sadům. Tam seděl až&nbsp;do&nbsp;tmy. Objevil tehdy velkou životní pravdu&nbsp;– že&nbsp;k&nbsp;takovému útěku je&nbsp;potřebí sil a&nbsp;vědomostí, a&nbsp;ty neměl. Nezbylo než se&nbsp;vrátit domů. „Ach bože, bože! Ještě teď mě&nbsp;jímá hrůza, když si&nbsp;na&nbsp;to&nbsp;vzpomenu!“ s&nbsp;bolestí volá Grin.</span></p>
          <p class="chunk" data-nb-ref-number="12" data-nb-words="118" data-nb-chars="733"><span class="idea" data-nb-ref-number="12" id="idea12" data-nb-words="118" data-nb-chars="733">Přestoupil na&nbsp;měšťanskou školu a&nbsp;pak, opojen literaturou a&nbsp;sny, se&nbsp;vydává na&nbsp;moře za&nbsp;vzdutými plachtami a&nbsp;modrou hrou vln. V&nbsp;patnácti stejně bezradný a&nbsp;nezkušený jako byl v&nbsp;deseti, když se&nbsp;chystal do&nbsp;Ameriky. S&nbsp;pětadvaceti rubly v&nbsp;kapse a&nbsp;s&nbsp;několika kousky prádla v&nbsp;košíku vykonal dlouhou romantickou pouť do&nbsp;Oděsy. Byl však krutě zklamán. Na&nbsp;žádnou loď ho&nbsp;nechtěli přijmout. Marně si&nbsp;namlouval, že&nbsp;je&nbsp;silný, zdatný, obratný, zkušený. Opak byl pravdou. Místo na&nbsp;zářivou palubu zaoceánských lodí vkročil do&nbsp;noclehárny, podobné brlohu, mezi nejhorší oděskou spodinu. Na&nbsp;čas ho&nbsp;zachránila šťastná náhoda. Plavil se&nbsp;jako učeň na&nbsp;lodi „Platon“. Trpké zkušenosti z&nbsp;dvojí plavby na&nbsp;„Platonu“ zachytil později v&nbsp;povídce „Paluba a&nbsp;podpalubí“.</span></p>
          <p class="chunk" data-nb-ref-number="13" data-nb-words="112" data-nb-chars="656"><span class="idea" data-nb-ref-number="13" id="idea13" data-nb-words="112" data-nb-chars="656">Musel však opustit i&nbsp;„Platon“. Neměl peníze na&nbsp;povinný učňovský poplatek za&nbsp;stravu, a&nbsp;tak se&nbsp;znovu octl na&nbsp;břehu. „Už si&nbsp;vůbec nepamatuji, čím jsem se&nbsp;tenkrát sytil, po&nbsp;pravdě jsem se&nbsp;nesytil vůbec, ale systematicky jsem hladověl&nbsp;– občas jsem si&nbsp;na&nbsp;některém parníku vyprosil kousek chleba, někdy jsem se&nbsp;také najedl s&nbsp;námořníky… Jednou mě&nbsp;nějaký Lotyš pozval do&nbsp;podpalubí, dal mi&nbsp;bílou kávu, chleba a&nbsp;špek, tenkrát jsem se&nbsp;najedl do&nbsp;sytosti. Boty jsem vyměnil za&nbsp;křápy, sbíral jsem staré železo, prodával jsem je&nbsp;po&nbsp;kopejce za&nbsp;půl kila, zkoušel jsem ‚mámit‘ chodce, ale to&nbsp;mělo žalostný výsledek, hrozně jsem se&nbsp;styděl, a&nbsp;tak mé&nbsp;prosby nebyly přesvědčivé.“</span></p>
          <p class="chunk" data-nb-ref-number="14" data-nb-words="31" data-nb-chars="169"><span class="idea" data-nb-ref-number="14" id="idea14" data-nb-words="31" data-nb-chars="169">Vyčerpán oděským živořením se&nbsp;po&nbsp;roce vrací domů. Jak hořká je&nbsp;vzpomínka na&nbsp;to, že&nbsp;si&nbsp;s&nbsp;sebou vezl k&nbsp;moři vodové barvy, doufal, že&nbsp;bude malovat květiny na&nbsp;březích Gangu…</span></p>
          <p class="chunk" data-nb-ref-number="15" data-nb-words="257" data-nb-chars="1564"><span class="idea" data-nb-ref-number="15" id="idea15" data-nb-words="257" data-nb-chars="1564">Nějaký čas se&nbsp;protloukal ve&nbsp;Vjatce, opisoval role pro divadlo, dělal písaře, lázeňského, a&nbsp;pak znovu odešel, tentokrát do&nbsp;Baku. „Je zajímavé,“ říká, „že si&nbsp;poměrně dobře pamatuji, co&nbsp;jsem prožil v&nbsp;Oděse, kdežto můj pobyt v&nbsp;Baku je&nbsp;zamlžen, ale to&nbsp;hlavní, zima a&nbsp;beznaděj onoho zoufale svízelného roku, mi&nbsp;z&nbsp;paměti nevymizí nikdy.“ Zima, beznaděj, malárie, hlad, to&nbsp;jsou hlavní rysy Grinova bakuského pobytu. Žije mezi bosáctvem, mezi kotláři, nakladači, žebráky, zloději, vrahy. „Koncem podzimu už&nbsp;jsem otupěl docela, třásl jsem se&nbsp;zimou, ztratil jsem poslední chuť k&nbsp;záchraně. Dlouho jsem vysedával v&nbsp;hospodách, čekal jsem, až&nbsp;někdo nechá na&nbsp;talíři nějaký zbytek, a&nbsp;když jsem na&nbsp;stole zahlédl kořist, okamžitě jsem si&nbsp;přesedl, sesbíral jsem kousíčky chleba a&nbsp;vytřel jsem zbylou omáčku nebo boršč… Na&nbsp;podzim a&nbsp;v&nbsp;zimě jsem přespával buď ve&nbsp;veřejné noclehárně, nebo v&nbsp;útulku; ten byl při jedné čajovně a&nbsp;samozřejmě se&nbsp;tam netopilo. Byla to&nbsp;úzká místnost na&nbsp;způsob vyasfaltované chodby, kluzká špínou a&nbsp;mokrem. Spalo tam se&nbsp;mnou na&nbsp;holé zemi ještě takových patnáct dvacet lidí. Stočil jsem se&nbsp;do&nbsp;klubíčka, prsty jsem schoval v&nbsp;podpaží, pod hlavou kámen, přikrytý čepicí, a&nbsp;tak jsem se&nbsp;třásl a&nbsp;třásl, až&nbsp;se&nbsp;ta&nbsp;zimnice proměnila v&nbsp;jakési vsugerované teplo, snad v&nbsp;otupělost smyslů, tehdy jsem usínal, ale často jsem se&nbsp;probouzel zimou.“ Znovu se&nbsp;vrací do&nbsp;Vjatky a&nbsp;odtud se&nbsp;pak vydává na&nbsp;Ural, na&nbsp;zlatá naleziště hraběte Šuvalova. Ale ze&nbsp;zlaté horečky brzy vystřízlivěl. Nějaký čas pracuje ve&nbsp;slévárnách, pak jako dřevorubec, zas táhne dál; stále stejný beznadějný kruh.</span></p>
          <p class="chunk" data-nb-ref-number="16" data-nb-words="522" data-nb-chars="3263"><span class="idea" data-nb-ref-number="16" id="idea16" data-nb-words="522" data-nb-chars="3263">O&nbsp;dalším úseku života ve&nbsp;svých pamětech nepíše. Jako by&nbsp;se&nbsp;styděl přiznat, že&nbsp;z&nbsp;bídy a&nbsp;zoufalství dobrovolně vstoupil do&nbsp;carské armády (ohlas služby v&nbsp;povídce „Historie jedné vraždy“). Sloužil jako pěšák v&nbsp;Penze a&nbsp;tady se&nbsp;po&nbsp;prvé seznámil s&nbsp;esery. Po&nbsp;hlavě se&nbsp;vrhl do&nbsp;revoluční činnosti. Asi po&nbsp;roce uprchl z&nbsp;vojska a&nbsp;pracuje ilegálně. Nejdřív v&nbsp;Kyjevě, pak v&nbsp;Sevastopolu. Tady byl na&nbsp;podzim roku 1903 zatčen a&nbsp;uvězněn. Dvakrát se&nbsp;marně pokoušel o&nbsp;útěk. Po&nbsp;tragických udá­lostech, když v&nbsp;říjnu 1905 došlo před branami sevastopolské věznice ke&nbsp;střelbě do&nbsp;demonstrantů&nbsp;– vyhlásil sevastopolský admirál amnestii. Propustili všechny kromě Grina. „A&nbsp;tu čtyři dělníci, sociální demokraté, odmítli opustit vězení, když nepůjdu i&nbsp;já, zamkli se&nbsp;ke&nbsp;mně do&nbsp;cely a&nbsp;jak policejní plukovník, tak státní návladní je&nbsp;ani prosbami, ani hrozbami nedonutili, aby z&nbsp;věznice odešli. Za&nbsp;čtyřiadvacet hodin téhle originální vzpoury jsme byli všichni předvoláni do&nbsp;kanceláře a&nbsp;já byl konečně osvobozen.“ Tady končí Grinova autobiografie. I&nbsp;pohnutka, proč autobiografie vznikla, je&nbsp;smutná. Grin byl nucen ji&nbsp;napsat, když se&nbsp;v&nbsp;Petrohradě začaly šířit nepěkné řeči o&nbsp;tom, že&nbsp;byl ve&nbsp;vyhnanství nikoli za&nbsp;spolupráci s&nbsp;esery, ale za&nbsp;loupežnou vraždu. O&nbsp;dalších událostech Grinova života víme poměrně málo. Paustovskij píše, že&nbsp;Grin byl po&nbsp;druhé uvězněn, poslán do&nbsp;Tobolska, cestou však uprchl a&nbsp;pěšky dorazil do&nbsp;Čeljabinska. Musel jít v&nbsp;noci, vyhýbat se&nbsp;obydleným místům a&nbsp;orientovat se&nbsp;podle hvězd. Dostal se&nbsp;až&nbsp;do&nbsp;Vjatky ke&nbsp;starému, nemocnému otci. Otec ukradl v&nbsp;nemocnici pro Alexandra legitimaci zemřelého žalmisty Malginova. Pod tímto jménem Grin dlouho žil a&nbsp;dokonce uveřejnil i&nbsp;svou první povídku. Odmítl příkaz k&nbsp;vykonání atentátu, opustil esery a&nbsp;věnoval se&nbsp;jen literatuře. Píše vášnivě. Ale toto šťastné období bylo krátké. Na&nbsp;udání svého přítele byl znovu zatčen a&nbsp;souzen za&nbsp;bývalou eserskou činnost. Ocitl se&nbsp;ve&nbsp;vyhnanství v&nbsp;Piněze, pak na&nbsp;ostrově Keg. Tady hodně psal, četl, chodil na&nbsp;lov. V&nbsp;roce 1912 se&nbsp;vrátil do&nbsp;Petrohradu. Psal téměř nepřetržitě. Jeho brilantní fantastické povídky mají obrovský úspěch. Během několika let dvakrát vycházejí jeho Spisy. Únorová revoluce 1917 ho&nbsp;zastihla ve&nbsp;finské vsi Lunatiokki. Okamžitě se&nbsp;vydal do&nbsp;Petrohradu pěšky, protože vlaky nejezdily. Roku 1919 byl mobilizován, krátce sloužil v&nbsp;Rudé armádě, ve&nbsp;Pskovské gubernii dostal skvrnitý tyf. Když byl propuštěn z&nbsp;nemocnice, octl se&nbsp;na&nbsp;pokraji sebevraždy, duševně téměř šílenec. Poloreálné stavy svého vědomí popsal v&nbsp;povídce „Krysař“. Je&nbsp;to&nbsp;jedna z&nbsp;jeho mála povídek, časově i&nbsp;místně určených. Zachránil ho&nbsp;Maxim Gorkij, který mu&nbsp;obstaral zvláštní příděl potravin a&nbsp;místnost, kde mohl psát. V&nbsp;roce 1924 se&nbsp;Grin s&nbsp;ženou odstěhovali do&nbsp;Feodosije. Toužil po&nbsp;moři, po&nbsp;teplém a&nbsp;čistém přímořském vzduchu, po&nbsp;klidu a&nbsp;samotě. Zase živoří&nbsp;– bláhově se&nbsp;pokouší o&nbsp;obživu: lepí krabice, které nikdo nekupuje, a&nbsp;střílí ptactvo. Jen občas přijíždí do&nbsp;Moskvy, s&nbsp;balíkem popsaných stránek v&nbsp;podpaží (píše je&nbsp;starým pravopisem), vybírá nicotný honorář a&nbsp;vrací se&nbsp;do&nbsp;Feodosije. „Potřebuji docela málo, docela nepatrný obnos. Na&nbsp;chleba, na&nbsp;tabák, na&nbsp;cestu. V&nbsp;první feodosijské kavárně se&nbsp;vzpamatuji. Vzkřísí mě&nbsp;vůně kávy a&nbsp;ťukání biliárových koulí. Vůně kouře z&nbsp;parníku. Ale tady bych zahynul,“ říkal v&nbsp;Moskvě.</span></p>
          <p class="chunk" data-nb-ref-number="17" data-nb-words="27" data-nb-chars="160"><span class="idea" data-nb-ref-number="17" id="idea17" data-nb-words="27" data-nb-chars="160">V&nbsp;roce 1930 zakoupil domek ve&nbsp;Starém Krymu. Zde zemřel. „Večer 8.&nbsp;července 1932 Grin opustil svět, kde byl tak sám,“ napsala jeho žena Nina Nikolajevna Grinová.</span></p>
          <p class="chunk" data-nb-ref-number="18" data-nb-words="178" data-nb-chars="1108"><span class="idea" data-nb-ref-number="18" id="idea18" data-nb-words="178" data-nb-chars="1108">Byl to&nbsp;obrovský talent, který možná vydal jen část svého pokladu. Musel vynaložit obrovské úsilí na&nbsp;to, aby uhájil holou existenci. Měl krutý, strašný život. K&nbsp;tomu, aby se&nbsp;z&nbsp;něho stal zločinec, bezcharakterní lump, vrah, podvodník, k&nbsp;tomu měl jenom krůček. Kde se&nbsp;v&nbsp;tom nehezkém, nemotorném muži vzala ta&nbsp;síla? Jak to, že&nbsp;si&nbsp;zachoval bezelstné, bohaté srdce? Byla to&nbsp;touha po&nbsp;kráse, která v&nbsp;něm dřímala od&nbsp;dětství? Touha, kterou neuměl vysvětlit ani jiným, ani sobě&nbsp;– když v&nbsp;patnácti prodal poslední, co&nbsp;měl, jen aby si&nbsp;mohl koupit nádherný šálek z&nbsp;čínského porcelánu, který mu&nbsp;pak stejně ukradli? Byla to&nbsp;úžasná fantazie, která z&nbsp;vjatských pasek vykouzlila tropické pralesy? Odvrátil se&nbsp;od&nbsp;skutečnosti a&nbsp;vymyslel si&nbsp;svět, který má&nbsp;mnoho společného s&nbsp;Černomořím, ale který nenajdeme na&nbsp;žádné mapě. Nenáviděl skutečnost starého Ruska, které své talenty zabíjelo v&nbsp;soubojích, na&nbsp;galejích, na&nbsp;šibenicích, v&nbsp;šachtě petrohradského schodiště. Když přišla revoluce, neodmítl ji, ale byl už&nbsp;příliš unaven, nemohl a&nbsp;neuměl se&nbsp;orientovat ve&nbsp;smršti, která rozbouřila Rusko. Jeho vlastní svět už&nbsp;byl příliš definitivní.</span></p>
          <p class="chunk" data-nb-ref-number="19" data-nb-words="412" data-nb-chars="2713"><span class="idea" data-nb-ref-number="19" id="idea19" data-nb-words="412" data-nb-chars="2713">Před první světovou válkou psal hodně povídky. Ty, které jsou obsaženy v&nbsp;tomto výboru, napsal v&nbsp;rozmezí tří čtyř let. Toto velmi krátké údobí&nbsp;– 1907–10, však mělo pro jeho tvorbu značný význam. Pořadí povídek ve&nbsp;výboru naznačuje i&nbsp;Grinův vývoj. Po&nbsp;prvních dvou „realistických“ povídkách, založených na&nbsp;osobní zkušenosti (vojenská služba a&nbsp;služba na&nbsp;lodi), přichází „Ostrov Reno“, jakési autorské vyznání, kde útěk před banální a&nbsp;leckdy krutou povinností do&nbsp;náruče skvělé tropické přírody, předznamenává i&nbsp;Grinův únik do&nbsp;světa čisté fantazie. Objevit v&nbsp;Tartovi Grina není těžké. Jeho rysy má&nbsp;i&nbsp;Horn a&nbsp;plavčík Allan. Ironická lehkost kormidelníka a&nbsp;kapitána Pada prozrazuje humor, který se&nbsp;takto v&nbsp;ruské literatuře neprojevuje. Grinův styl se&nbsp;v&nbsp;tomto období tříbí. I&nbsp;jeho věta se&nbsp;od&nbsp;celkem konvenční prostoty vyvíjí v&nbsp;půvabnou, ale pevnou konstrukci vedlejších vět a&nbsp;v&nbsp;množství přívlastků, které krystalizují myšlenku; překvapivá spojení představ uvádějí čtenáře v&nbsp;úžas… V&nbsp;Grinových povídkách vyzrávají pozdější romány, kterými proslul a&nbsp;v&nbsp;nichž se&nbsp;zaskvěl stejně dokonalým smyslem pro formu. Píše je&nbsp;většinou až&nbsp;v&nbsp;krymském období. Ať&nbsp;je&nbsp;to&nbsp;solvejgovský příběh dívky Assol, nazvaný Nachové plachty, ať&nbsp;jsou to&nbsp;romány Běžící po&nbsp;vlnách, Jessie a&nbsp;Morgiana nebo Zlatý řetěz, ať&nbsp;je&nbsp;to&nbsp;tragický zápas Tirrea Davenanta s&nbsp;nepřízní osudu a&nbsp;nečestnosti bohatých, nazvaný Cesta nikam, nebo Zářivý svět, neuvěřitelný příběh muže, nadaného schopností létat, román s&nbsp;hlubokým filosofickým a&nbsp;etickým podtextem. V&nbsp;letech, kdy se&nbsp;ustavují a&nbsp;zase rozcházejí Serapionovci a&nbsp;poputčici, v&nbsp;době, kdy někteří sovětští spisovatelé ještě balancují na&nbsp;ostří naturalismu, v&nbsp;době, kdy v&nbsp;dílech Pilňakových, Ivanovových, Fedinových, Leonovových zní revoluce, kdy na&nbsp;stránkách Arťoma Vesjolého rozchlípenými ústy křičí revoluční masy, tehdy Grin cizeluje své básnicky viděné prózy. A&nbsp;přece tyto prózy, jen zdánlivě odtržené od&nbsp;rozvichřených současných dějů, přežily mnohé, co&nbsp;bylo současností překrveno. V&nbsp;jejich romantismu je&nbsp;hluboká humánnost a&nbsp;v&nbsp;jejich vytříbenosti umělecká dokonalost. Vladimír Pozner řekl o&nbsp;Babelovi: „Kdyby byl básníkem, psal by&nbsp;stance.“ Kdyby se&nbsp;byl Grin rozhodl pro poezii, kterou formu by&nbsp;asi zvolil? Snad by&nbsp;psal sestiny, ten náročný tvar, který se&nbsp;jen v&nbsp;rukou mistrů podřizuje skvělé myšlence. Neboť jeho dílo je&nbsp;požitkem pro intelekt i&nbsp;cit. Dramatičnost, kterou vynikají jeho přírodní líčení, mají jen znamenitá světová díla, s&nbsp;dynamickým prvkem, který Grin akcentuje víc než analýzu, až&nbsp;dotud typickou pro ruský román, přinesl leccos obrodného pro současnou rusky psanou prózu. Pokud tedy sovětský čtenář pozapomněl na&nbsp;zurba­ganského fantastu, bylo to&nbsp;jen na&nbsp;čas. Pak znovu sáhl po&nbsp;jeho románech, po&nbsp;jeho povídkách.</span></p>
          <p class="chunk" data-nb-ref-number="20" data-nb-words="120" data-nb-chars="744"><span class="idea" data-nb-ref-number="20" id="idea20" data-nb-words="120" data-nb-chars="744">Grin svou tvorbou vstupoval v&nbsp;zápasy víry a&nbsp;cti s&nbsp;podlostí, falší, krutostí. V&nbsp;jeho osamělém boji je&nbsp;tragédie. Ale jeho vítězství nad sebou samým, jeho umělecké vítězství, má&nbsp;věčnou platnost. Oblaka, která plují nad jeho vybájenými městy, nad Zurbaganem, nad Gel-Gew, nad Lissem, mají tvar našich oblaků. Čtvero větrů, jež čeří Grinova moře, šumí v&nbsp;korunách našich stromů a&nbsp;vzdouvá romantické plachty našich oceánů. Poddejme se&nbsp;mu&nbsp;bez lichého přemítání a&nbsp;získáme cosi nepostižitelného, co&nbsp;nám navždy utkví v&nbsp;nitru. Jako Tart na&nbsp;ostrově Reno se&nbsp;zachvějeme prudkou láskou k&nbsp;světu a&nbsp;naše srdce se&nbsp;přimknou k&nbsp;opuštěnému majestátu lesa. I&nbsp;nás neviditelná hebká ruka obejme kolem krku a&nbsp;my v&nbsp;tom objetí budeme zadržovat dech, abychom se&nbsp;nerozplakali…</span></p>
        </section>
        <section>
          <p class="chunk" data-nb-ref-number="21" data-nb-words="2" data-nb-chars="15"><span class="idea" data-nb-ref-number="21" id="idea21" data-nb-words="2" data-nb-chars="15"><em>Zdeňka Psůtková</em></span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./about.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>